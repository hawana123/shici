<!DOCTYPE html>
<html lang="zh-CN">
	<head>
<title>中华诗词网-打冰词</title>
<meta charset="utf-8" />
<meta name="keywords" content="打冰词 吴伟业 清朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>打冰词</h1>
			<div class="info"><span class="date">作者：吴伟业</span>&nbsp;&nbsp;|&nbsp;&nbsp;朝代：清朝
			</div>
		</div>
	</div>
	<div class="container">
		<article class="post">
			
北河风高水生骨，
玉垒银桥堆几尺。
新戍云中千骑马，
横津直渡无行迹。
下流湍悍川途开，
吹笳官舫从南来。
帆樯山齐排浪进，
牵船百丈声如雷。
雪深没髁衣露肘，
背挽头低风塞口。
相逢羡杀顺流船，
急问来时河冻否。
溜过湖宽放闸平，
长年稳望一帆轻。
夜深侧听流澌响，
琐碎玲珑渐结成。
篙滑难施橹枝折，
舟人霜满髭须白。
发鼓催船唤打冰，
冲寒十指西风裂。
吁嗟河伯何硁硁，
白棓如雨终无声。
鱼龙潜逃科斗匿，
殊耐鞭杖非穷民。
官舱裘酒自高卧，
只话篙师叉手坐。
早办人夫候治装，
明日推车冰上过。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="4Y1HW4Dybw.html">下一篇</a>
				</div>
				<div class="old">
						<a href="8P09Kpk3qo.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>