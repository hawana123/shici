<!DOCTYPE html>
<html lang="zh-CN">
	<head>
<title>中华诗词网-念奴娇十二首</title>
<meta charset="utf-8" />
<meta name="keywords" content="念奴娇十二首 郑燮 清朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>念奴娇十二首</h1>
			<div class="info"><span class="date">作者：郑燮</span>&nbsp;&nbsp;|&nbsp;&nbsp;朝代：清朝
			</div>
		</div>
	</div>
	<div class="container">
		<article class="post">
			
东南王气，
扫偏安旧习，
江山整肃。
老桧苍松盘寝殿，
夜夜蛟龙来宿。
翁仲衣冠，
狮麟头角，
静锁苔痕绿。
斜阳断碣，
几人系马而读。
闻说物换星移，
神山风雨，
夜半幽灵哭。
不记当年开国日，
元主泥人泪簇。
蛋壳乾坤，
丸泥世界，
疾卷如风烛残。
老僧山畔，
烹泉只取一掬。
宏光建国，
是金莲玉树，
後来狂客。
草木山川何限痛，
只解征歌选色。
燕子衔笺，
春灯说谜，
夜短嫌天窄。
海云分付，
五更拦住红日。
更兼马阮当朝，
高刘作镇，
犬豕包巾帻。
卖尽江山犹恨少，
只得东南半壁。
国事兴亡，
人家成败，
运数谁逃得？
太平隆万，
此曹久已生出。
劳劳亭畔，
被西风一吹，
逼成衰柳。
如线如丝无限恨，
和风和烟。
江上征帆，
尊前别泪，
眼底多情友。
寸言不尽，
斜阳脉脉凄瘦。
半生图利图名，
闲中细算，
十件常输九。
跳尽胡孙妆尽戏，
总被他家哄诱。
马上旌笳，
街头乞叫，
一样归乌有。
达将何乐？
穷更不如株守。
辘辘转转，
把繁华旧梦，
转归何处？
只有青山围故国，
黄叶西风菜圃。
拾橡瑶阶，
打鱼宫沼，
薄暮人归去。
铜瓶百丈，
哀音历历如诉。
过江咫尺迷楼，
宇文化及，
便是韩擒虎。
井底胭脂联臂出，
问尔萧娘何处？
清夜游词，
後庭花曲，
唱彻江关女。
词场本色，
帝王家数然否？
暮云明灭，
望破楼隐隐，
卧钟残院。
院外青山千万叠，
阶下流泉清浅。
鸦噪松廊，
鼠翻经匣，
僧与孤云远。
空梁蛇脱，
旧巢无复归燕。
可怜六代兴亡，
生公宝志，
绝不关恩怨。
手种菩提心剑戟，
先堕释迦轮转。
青史讥弹，
传灯笑柄，
枉作骑墙汉。
恒沙无量，
人间劫数自短。
乾坤欹侧，
藉豪英几辈，
半空撑住。
千古龙逢源不死，
七窍比干肺腑。
竹杖麻衣，
朱袍白刃，
朴拙为艰苦。
信心而出，
自家不解何故。
也知稷契皋夔，
闳颠散适，
岳降维申甫。
彼自承平吾破裂，
题目原非一路。
十族全诛，
皮囊万段，
魂魄雄而武。
世间鼠辈，
如何妆得老虎！
桥低红板，
正秦淮水长，
绿杨飘撇。
管领春风陪舞燕，
带露含凄惜别。
烟软梨花，
雨娇寒食，
芳草催时节。
画船箫鼓，
歌声缭绕空阔。
究竟桃叶桃根，
古今岂少，
色艺称双绝？
一缕红丝偏系左，
闺阁几多埋没。
假使夷光，
苎萝终老，
谁道倾城哲？
王郎一曲，
千秋艳说江楫。
秋之为气，
正一番风雨，
一番萧瑟。
落日鸡鸣山下路，
为问台城旧迹。
老蔓藏蛇，
幽花贱血，
坏堞零烟碧。
有人牧马，
城头吹起觱篥。
当初面代牺牲，
食惟菜果，
恪守沙门律。
何事饿来翻掘鼠，
雀卵攀巢而吸？
再曰荷荷，
跏趺竟逝，
得亦何妨失？
酸心硬语，
英雄泪在胸臆。
逶迤曲巷，
在春城斜角，
绿杨荫里。
赭白青黄墙砌石，
门映碧溪流水。
细雨饧箫，
斜阳牧笛，
一径穿桃李。
风吹花落，
落花风又吹起。
更兼处处缲车，
家家社燕，
江介风光美。
四月樱桃红满市，
雪片鲥鱼刀　。
淮水秋清，
钟山暮紫，
老马耕闲地。
一丘一壑，
吾将终老于此。
悬岩千尺，
借欧刀吴斧，
削成城郭。
千里金城回不尽，
万里洪涛喷薄。
王浚楼船，
旌麾直指，
风利何曾泊。
船头列炬，
等闲烧断铁索。
而今春去秋来，
一江烟雨，
万点征鸿掠。
叫尽六朝兴废事，
叫断孝陵殿阁。
山色苍凉，
江流悍急，
潮打空城脚。
数声渔笛，
芦花风起作作。
鸳鸯二字，
是红闺佳话，
然乎否否？
多少英雄儿女态，
酿出祸胎冤薮。
前殿金莲，
後庭玉树，
风雨催残骤。
卢家何幸，
一歌一曲长久！
即今湖柳如烟，
湖云似梦，
湖浪浓于酒。
山下藤萝飘翠带，
隔水残霞舞袖。
桃叶身微，
莫愁家小，
翻借词人口。
风流何罪？
无荣无辱无咎。
周郎年少，
正雄姿历落，
江东人杰。
八十万军飞一炬，
风卷滩前黄叶。
楼舻云崩，
旌旗电扫，
射江流血。
咸阳三月，
火光无此横绝。
想他豪竹哀丝，
回头顾曲，
虎帐谈兵歇。
公瑾伯符天挺秀，
中道君臣惜别。
吴蜀交疏，
炎刘鼎沸，
老魅成奸黠。
至今遗恨，
秦淮夜夜幽咽。
以上郑燮作品《念奴娇》共12首        

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Jtjtl94lCw.html">下一篇</a>
				</div>
				<div class="old">
						<a href="5YY0Y0wB6c.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>