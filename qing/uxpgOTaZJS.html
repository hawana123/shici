<!DOCTYPE html>
<html lang="zh-CN">
	<head>
<title>中华诗词网-桃花行</title>
<meta charset="utf-8" />
<meta name="keywords" content="桃花行 曹雪芹 清朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>桃花行</h1>
			<div class="info"><span class="date">作者：曹雪芹</span>&nbsp;&nbsp;|&nbsp;&nbsp;朝代：清朝
			</div>
		</div>
	</div>
	<div class="container">
		<article class="post">
			
桃花帘外东风软，
桃花帘内晨妆懒：帘外桃花帘内人，
人与桃花隔不远；
东风有意揭帘栊，
花欲窥人帘不卷。
桃花帘外开仍旧，
帘中人比桃花瘦；
花解怜人花也愁，
隔帘消息风吹透。
风透湘帘花满庭，
庭前春色倍伤情：闲苔院落门空掩，
斜日栏杆人自凭。
凭栏人向东风泣，
茜裙偷傍桃花立；
桃花桃叶乱纷纷，
花绽新红叶凝碧。
雾裹烟封一万株，
烘楼照壁红模糊。
天机烧破鸳鸯锦，
春酣欲醒移珊枕。
侍女金盆进水来，
香泉影蘸胭脂冷；
胭脂鲜艳何相类，
花之颜色人之泪。
若将人泪比桃花，
泪自长流花自媚；
泪眼观花泪易干，
泪干春尽花憔悴。
憔悴花遮憔悴人，
花飞人倦易黄昏；
一声杜宇春归尽，
寂寞帘栊空月痕！


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="xKs280t7nA.html">下一篇</a>
				</div>
				<div class="old">
						<a href="msFOgecSZr.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>