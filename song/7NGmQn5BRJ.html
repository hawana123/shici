<!DOCTYPE html>
<html lang="zh-CN">
	<head>
<title>中华诗词网-临江仙十六首</title>
<meta charset="utf-8" />
<meta name="keywords" content="临江仙十六首 赵长卿 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>临江仙十六首</h1>
			<div class="info"><span class="date">作者：赵长卿</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
枫叶白苹秋未老，
晚风吹泛轻艎。
青山沥沥水茫茫。
情随流水远，
恨逐暮山长。
一点相思千点泪，
眼前无限情伤。
佳人犹自捧离觞。
阳关休唱彻，
唱彻断人肠。
春事犹余十日，
吴蚕早已三眠。
多情忍对落花前。
酴醿飘暖雪，
荷叶媚晴天。
香淡无心浸酒，
绿浮可意邀船。
时光堪恨也堪怜。
单衣三月暮，
歌扇一番圆。
过尽征鸿来尽燕，
故园消息茫然。
一春憔悴有谁怜。
怀家寒食夜，
中酒落花天。
见说江头春浪渺，
殷勤欲送归船。
别来此处最萦牵。
断篷南浦雨，
疏柳断桥烟。
帘幕轻风洒洒，
园林绿荫垂垂。
楝花开遍麦秋时。
雨深芳草渡，
蝴蝶正慵飞。
憔悴三春心事，
风流一弄金衣。
韶光老尽起深思。
日长庭院里，
徙倚听催归。
柳上斜阳红万缕，
烘人满院荷香。
晚凉初浴略梳妆。
冠儿轻替枕，
衫子染莺黄。
蓄意新词轻缓唱，
殷勤满捧瑶觞。
醉乡日月得能长。
仙源正闲散，
伴我老高唐。
破靥盈盈巧笑，
举杯滟滟迎逢。
慧心端有谢娘风。
烛花香雾，
娇困面微红。
别恨彩笺虽寄，
清歌浅酌难同。
梦回楚馆雨云空。
相思春暮，
愁满绿芜中。
人在梦云楼上别，
残灯影里迟留。
依稀绿惨更红羞。
露痕双脸湿，
山样两眉愁。
几幅片帆天际去，
云涛烟浪悠悠。
今宵独立古江头。
水腥鱼菜市，
风碎荻花舟。
日欲低时江景好，
暮山紫翠重重。
钓筒收尽碧潭空。
一船霜夜月，
两岸荻花风。
遥忆暖春新向火，
黄昏下了帘栊。
水村渔浦舣孤篷。
单衾愁梦断，
无梦转愁浓。
蕊嫩花房无限好，
东风一样春工。
百年欢笑酒樽同。
笙吹雏凤语，
裙染石榴红。
且向五云深处住，
锦衾绣幌从容。
如何即是出樊笼。
蓬莱人少到，
云雨事难穷。
十里春风杨柳路，
年年带雨披云。
柔条万缕不胜情。
还将无意眼，
识遍有心人。
饿损宫腰终不似，
效颦总是难成。
只愁秋色入高林。
残蝉和落叶，
此际不堪论。
天外浓云云外雨，
雨声初上檐牙。
红蕖应褪洗妆花。
晚凉如有意，
霫霫到山家。
为唤山童多索酒，
金锺细酌流霞。
晕生玉颊酒潮斜。
闲中无宠辱，
醉里是生涯。
天祐炎图生国瑞，
蓝田暂屈英僚。
始知文宿降璇霄。
中元前五日，
七夕後三朝。
江斅风流临此政，
少年潇洒奇标。
行看峻擢相熙朝。
功名前稷契，
寿算等松乔。
万里西风吹去旆，
满城无奈离情。
甘棠也似戴公深。
晓来风露里，
叶叶做秋声。
十载两番遗爱在，
须知愁满宜春。
楚天低处是归程。
夕阳疏雨外，
莫遣乱蝉鸣。
夜久笙箫吹彻，
更深星斗还稀。
醉拈裙带写新诗。
锁窗风露，
烛灺月明时。
水调悠扬声美，
幽情彼此心知。
古香烟断彩云归。
满倾蕉叶，
齐唱传花枝。
忆昔去年花下饮，
团蛮争看酴醿。
酒浓花艳两相宜。
醉中尝记得，
裙带写新诗。
还是春光惊已暮，
此身犹在天涯。
断肠无奈苦相思。
忧心徒耿耿，
分付与他谁。
远岫螺头湿翠，
流霞赬尾疏明。
断虹斜界雨新晴。
烟村灯火晚，
江浦画难成。
我向其间泛叶，
终朝露渚风汀。
老来心事最关情。
不堪三弄笛，
吹作断肠声。
以上赵长卿作品《临江仙》共16首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Ifx47YVzf4.html">下一篇</a>
				</div>
				<div class="old">
						<a href="EXMKxv5vge.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>