<!DOCTYPE html>
<html lang="zh-CN">
	<head>
<title>中华诗词网-点绛唇十六首</title>
<meta charset="utf-8" />
<meta name="keywords" content="点绛唇十六首 王十朋 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>点绛唇十六首</h1>
			<div class="info"><span class="date">作者：王十朋</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
芳友依依，
结根遥向深林外。
国香风递。
始见殊萧艾。
雅操幽姿，
不怕无人采。
堪纫佩。
灵均千载。
九畹遗芳在。
近侍盈盈，
向人自笑还无语。
牡丹飘雨。
开作群芳主。
柔美温香，
剪染劳天女。
青春去。
花间歌舞。
学个狂韩愈。
蜡换梅姿，
天然香韵初非俗。
蝶驰蜂逐。
蜜在花梢熟。
岩壑深藏，
几载甘幽独。
因坡谷。
一标题目。
高价掀兰菊。
阑槛阴沈，
紫云呈瑞馀寒凛。
卷帘猗枕。
香逼幽人寝。
入梦何年，
庐阜闻名稔。
风流甚。
阿谁题品。
唤作熏笼锦。
落木萧萧，
琉璃叶下琼葩吐。
素香柔树。
雅称幽人趣。
无意争先，
梅蕊休相妒。
含春雨。
结愁千绪。
似忆江南主。
南国名花，
向人无语长含笑。
缘香囊小。
不肯全开了。
花笑何人，
鹤相诗词好。
须知道。
一经品藻。
又压前诗倒。
毗舍遥遥，
异香一炷驰名久。
妙香稀有。
鼻观深参透。
问讯东来，
知□谁先後。
称仙友。
十花为偶。
近有江西守。
十里西湖，
淡妆浓抹如西子。
藕花簪水。
清净香无比。
记得曾游，
短棹红云里。
聊相拟。
一盆池水。
十里西湖似。
霜蕊鲜鲜，
野人开径新栽植。
冷香佳色。
趁得重阳摘。
预约比邻，
有酒须相觅。
东篱侧。
为花辞职。
古有陶彭泽。
丝蕊垂垂，
嫣然一笑新妆就。
锦亭前後。
燕子来时候。
谁恨无香，
试把花枝嗅。
风微透。
细熏锦袖。
不止嘉州有。
畏日炎炎，
梵香一炷熏亭院。
鼻根充满。
好利心殊浅。
贝叶书名，
名义谁能辨。
西风远。
胜鬟不见。
喜见琼花面。
仙友苍苍，
西风吹散天香好。
暗飘龙脑。
金栗枝头小。
谁种丹霄，
造化玄功妙。
真堪笑。
学仙疏谬。
有似西河老。
秀色娟娟，
最宜雨沐风梳际。
径幽香细。
草滴青襟袂。
一日才无，
便觉生尘态。
轩窗外。
数竿相对。
不减王猷爱。
雪径深深，
北枝贪睡南枝醒。
暗香疏影。
孤压群芳顶。
玉艳冰姿，
妆点园林景。
凭阑咏。
月明溪静。
忆昔林和靖。
野态芳姿，
枝头占得春长久。
怕钩衣袖。
不放攀花手。
试问东山，
花似当时否。
还依旧。
谪仙去後。
风月今谁有。
羽盖垂垂，
玉英乱簇春光满。
韵香清远。
暖日烘庭院。
露褒琼枝，
脸透何郎晕。
凝余恨。
古人不见。
谁与花公论。
以上王十朋作品《点绛唇》共16首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="UXklanXMqA.html">下一篇</a>
				</div>
				<div class="old">
						<a href="LXX11OQApJ.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>