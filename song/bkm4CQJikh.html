<!DOCTYPE html>
<html lang="zh-CN">
	<head>
<title>中华诗词网-戚氏</title>
<meta charset="utf-8" />
<meta name="keywords" content="戚氏 苏轼 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>戚氏</h1>
			<div class="info"><span class="date">作者：苏轼</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
玉龟山。
东皇灵媲统群仙。
绛阙岧嶢，
翠房深迥，
倚霏烟。
幽闲。
志萧然。
金城千里锁婵娟。
当时穆满巡狩。
翠华曾到海西边。
风露明霁，
鲸波极目，
势浮舆盖方圆。
正迢迢丽日。
玄圃清寂，
琼草芊绵。
争解绣勒香鞯。
鸾辂驻跸，
八马戏芝田。
瑶池近、画楼隐隐，
翠鸟翩翩。
肆华筵。
间作脆管鸣弦。
宛若帝所钧天。
稚颜皓齿，
绿发方瞳，
圆极恬淡高妍。
尽倒琼壶酒，
献金鼎药，
固大椿年。
缥缈飞琼妙舞，
命双成、奏曲醉留连。
云璈韵响泻寒泉。
浩歌畅饮，
斜月低河汉。
渐渐绮霞、天际红深浅。
动归思、回首尘寰。
烂漫游、玉辇东还。
杏花风、数里响鸣鞭。
望长安路，
依稀柳色，
翠点春妍。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="7D3PcBDBqN.html">下一篇</a>
				</div>
				<div class="old">
						<a href="eZqLxGhzLl.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>