<!DOCTYPE html>
<html lang="zh-CN">
	<head>
<title>中华诗词网-沁园春二九首</title>
<meta charset="utf-8" />
<meta name="keywords" content="沁园春二九首 宋无名氏 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>沁园春二九首</h1>
			<div class="info"><span class="date">作者：宋无名氏</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
冰壑平生，
如伯伦狂，
似希乐豪。
喜观书不用、菊茶明眼，
登山不倩、藜杖扶腰。
豆粥萍齑，
脍羹鳞脯，
湖海人常折简招。
谁云老，
有满怀风月，
藏在诗瓢。
凌晨向鹄冲霄。
道昴宿于今又应萧。
记垂弧令节，
恰当後日，
下元好景，
正属前朝。
冷胆如天，
刚肠如剑，
须把千杯寿酒浇。
那堪更，
是梅花时月，
烂熳溪桥。
阊阖初开，
羽葆来从，
斗畔天南。
看长身玉立，
精神耿耿，
风姿冰冷，
琼佩珊珊。
政数龚黄，
才称屈宋，
君合居其伯仲间。
犹堪庆，
早恩沾令子，
新著朝冠。
东园。
未即开藩。
且乡曲吾曹共往还。
向棋边几见，
烂柯樵客，
琴中时写，
流水高山。
野鹤立阶，
灵龟支坐，
修竹梅花伴岁寒。
荣华事，
有传家从橐，
立上清班。
长至阳生，
律转黄锺，
门左弧垂。
记当年瑞世，
梦传玉燕，
今朝诞节。
香爇金猊。
南极星明，
北山堂邃，
松桧苍苍龟鹤随。
况蟠桃下熟，
仙童来献，
喜介双眉。
平生谋画多奇。
算收拾功名须有时。
曾指麾万骑，
刍飞粟挽，
折冲千里，
彗扫星驰。
荐口澜翻，
宸恩鼎至，
此去须还衣锦归。
人都道，
黑头卿相，
慷慨男儿。
道过江南，
泥墙粉壁，
石具在前。
述某州某县，
某乡某里，
住何人地，
佃何人田。
气象萧条，
生灵憔悴，
经略从来未必然。
惟何甚，
为官为已，
不把人怜。
思量几许山川。
况土地分张又百年。
正西蜀巉岩，
云迷鸟道，
两淮清野，
日警狼烟。
宰相弄权，
奸人罔上，
谁念干戈未息肩。
掌大地，
何须经理，
万取千焉。
法从西清，
雅志山东，
超然燕怡。
笑洛城卢老，
贫来屋破，
花溪杜叟，
雨里床移。
晚乃经营，
欢言结架，
夭矫晴虹朝已跻。
开山了，
一灯灯相续，
第一宗师。
乘闲小隐幽栖。
天与人谋应此时。
算春霆震响，
不教龙蛰，
甘霖布润，
待倩云飞。
宥密思贤，
明谟经远，
共指神州克复归。
归来也，
更身名煊赫，
锦绣光辉。
姑射琼仙，
论人间世，
学宫样妆。
费精神刺绣，
裁成云锦，
今朝喜遇，
弱线添长。
收拾云情，
铺张雨态，
来嫁朱门趁一阳。
真还是，
两情鱼水，
并颈鸳鸯。
登科人道无双。
问小底何如大底强。
幸洞房花烛，
得吹箫侣，
短檠灯火，
伴读书郎。
办苦工夫，
求生富贵，
要折丹枝天上香。
来秋也，
看载膺鹗荐，
载弄之璋。
衮绣堂前，
福星开度，
寿星入垣。
有建隆臣普，
上天宰辅，
绍兴臣鼎，
平地神仙。
入秉钧衡，
出分藩屏，
托住东南半壁天。
年来好，
甚烽消万里，
尘静三边。
紫宸几度传宣。
刚不肯归班押讲筵。
纵云台勋业，
已登盟府，
金城筹策，
犹念中原。
好袖山河，
更扶日月，
色正三台第一躔。
王韩去，
愿齐休社稷，
於万斯年。
国步多艰，
民心靡定，
诚吾隐忧。
叹浙民转徙，
怨寒嗟暑，
荆襄死守，
阅岁经秋。
虏未易支，
人将相食，
识者深为社稷羞。
当今亟，
出陈大谏，
箸借留候。
□□迂阔为谋。
天下士如何可籍收。
况君能尧舜，
臣皆稷契，
世逢汤武，
业比伊周。
政不必新，
贯仍宜旧，
莫与秀才做尽休。
吾元老，
广四门贤路，
一柱中流。
淮海知名，
今日刘郎，
胜如旧时。
记当年幕府，
从容赞画，
云从万骑，
电掣千麾。
威震新塘，
气吞涟楚，
涤扫妖氛但指期。
论功处，
载骖鸾鹤，
衣锦赋荣归。
九重诏已封泥。
看稳上青云万丈梯。
况平生慷慨，
闻鸡起舞，
中原事业，
不付公谁。
昨夜颁春。
明朝献岁，
且对椒盘奉寿卮。
功名事，
不输前辈，
行到凤凰池。
甲子一周，
织鸟相催，
又还十年。
但诗狂酒圣，
坐常有客，
书痴传癖，
囊不留钱。
拍手浩歌，
出门长笑，
谁是知心有老天。
犹多事，
更时游艺圃，
日耨情田。
细思世事无边。
只好把清樽对眼前。
看槐国功名，
有如戏剧，
竹林宴赏，
便似神仙。
富贵危机。
荣华作梦，
早已输人一著先。
从今去、莫将醉趣，
与醒人传。
径竹扶疏，
直上青霄，
玉立万竿。
似冰壶潇洒，
虚心直节，
清标贞干，
风月无边。
清荫盈庭，
细香满座，
凡款公门皆七贤。
称觞旦，
与松梅并祝，
辞表南山。
绵延。
龙种儿孙。
列砌森庭栖凤鸾。
况节楼辟命，
管城草檄，
计台琐试，
玉笋联班。
盛事重重，
荐腾楛茧，
渡蚁阴功须状元。
燕山乐，
又使符踵至，
趣赴淇园。
快阁春边，
倚阑干外，
东西晚晴。
有银潢公子，
摩挲石刻，
金华仙伯，
主掌鸥盟。
陶柳清新，
潘花红嫩，
早有丰年笑语声。
还知道，
是街头父老，
竞说升平。
怪来昨夜长庚。
与一道澄江月共明。
但寿烟起处，
千山天远，
寿杯满後，
千尺泉清。
兴庆宫中，
长生殿里，
早踏金鳌背上行。
明年好，
望紫云楼上，
一点台星。
柳眼偷金，
梅肌晕玉，
春信已催。
正浅寒天气，
嫩晴日色，
雨收巫峡，
烟卷蓬莱。
青鸟衔音，
彩鸾迎驾，
白昼传呼王母来。
屏帏里，
看合欢杯尽，
连理花开。
笙歌上下楼台。
更罗绮丛中薰麝煤。
想雪香酥暖，
粉娇翠软，
风流乐事，
慰惬情怀。
花帽兰袍，
皂鞋槐简，
谁似何郎年少才。
人偕老，
类鸳鸯匹偶，
鸾凤和谐。
蛮柳眠风，
妃棠醉日，
春意方浓。
怪凌晨乾鹊，
欢声啧啧，
充闾瑞霭，
佳气葱葱。
白鹿效灵，
黄龟献梦，
还应君生第二龙。
兰房里，
想犀帷晕翠，
锦褓裁红。
五峰。
秀气攸锺。
更头

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="gg53Jab0ev.html">下一篇</a>
				</div>
				<div class="old">
						<a href="ZL8qICouvB.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>