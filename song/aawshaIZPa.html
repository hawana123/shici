<!DOCTYPE html>
<html lang="zh-CN">
	<head>
<title>中华诗词网-渔家傲二○首</title>
<meta charset="utf-8" />
<meta name="keywords" content="渔家傲二○首 可旻 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>渔家傲二○首</h1>
			<div class="info"><span class="date">作者：可旻</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
彼土因何名极乐。
莲华九品无三恶。
虽有频伽并白鹤。
非彰灼。
如来变化宣流作。
九品一生离五浊。
自然身挂珠璎珞。
宛转白毫生额角。
长辉烁。
百千业障都消却。
佛赞西方经现在。
广长舌相三千界。
为要众生生信解。
临终迈。
不修净业犹何待。
七宝池塘波一派。
莲华朵朵车轮大。
华内托生真自在。
分三辈。
阿鞞跋致长无退。
富贵经中谈净域。
赤珠玛瑙为严饰。
彼土众生当晓色。
擎衣裓。
妙华供养他方佛。
稚小嬉游随没溺。
娑婆是苦何曾识。
忻厌迩来方有力。
从朝夕。
静焚一炷香凝碧。
净土故乡嗟乍别。
天涯流浪经时节。
老去染沾眉鬓雪。
思归切。
闻声愿寄辽天月。
念念时时修净业。
临终佛定来迎接。
有誓表为诚实说。
广长舌。
三千遍覆红莲叶。
理性本来长自在。
灵通昭彻光无碍。
因被无明风恼害。
真如海。
等闲吹动波千派。
五蕴山头云叆叆。
遮藏心月无光彩。
六贼会须知悔改。
除贪爱。
刹那跳出娑婆界。
清净乐邦吾本郡。
娑婆流浪因贪吝。
冉冉思归霜入鬓。
深嗟恨。
塞鸿不解传音信。
落日尽边沙隐隐。
向西望处归应近。
天乐是时相接引。
宜精进。
紫金台上谁无分。
人世罪冤知底数。
前程不是无冥府。
争似静焚香一炷。
无行住。
声声称念弥陀父。
罪业尽消生有处。
弥陀愿力堪凭据。
十念一心存旦暮。
西方路。
功成足步红莲去。
三十六般包一袋。
脓囊臭秽犹贪爱。
恰似蜣螂推粪块。
无停待。
朝朝只在尘中め。
若解坚心生重悔。
宁拘恶逆并魁脍。
一念能消千劫罪。
生华内。
满身璎珞鸣珂佩。
善导可嗟今已往。
化来老少皆归向。
佛念一声分一镪。
声才响。
一声一佛虚空上。
八万四千奇妙相。
光明寿命皆无量。
金色臂垂千万丈。
鹅王掌。
誓来迎接归安养。
四相相催生病老。
死魔不定朝难保。
争似寅昏持佛号。
西方好。
树林水鸟称三宝。
磨灭等闲髭鬓皓。
乐邦行计唯宜早。
万亿国邦非远道。
休烦恼。
一弹指顷能行到。
万事到头无益已。
寻思只有修行是。
若送此心游宝地。
还容易。
坐观落日当西坠。
万顷红光归眼际。
眼开眼闭长明媚。
此观成时知法味。
心欢喜。
临终决定生莲里。
为厌娑婆求净土。
驰情送想存朝暮。
谁信不劳移一步。
西方去。
楼台隐隐云深处。
珠网为光华作雨。
金沙布地无尘土。
怎不教人思去路。
心专注。
坐观落日如悬鼓。
文墨尖新无处用。
已将名利浑如梦。
一串数珠随手弄。
休千种。
唯闻念佛心欢勇。
滉漾空中仙乐动。
笙箫声细天风送。
接引凡夫归圣众。
香云捧。
男儿此日方崇重。
我佛莲华随步踏。
黄金妙相青螺发。
因地曾将洪誓发。
四十八。
众生尽度成菩萨。
宫殿红香华影合。
宝阶三道琉璃阔。
水鸟树林皆念法。
声嘈囋。
空中零乱天华撒。
西土纹成东土壤。
星飞一点千华界。
勿讶神魂生去快。
无遮碍。
乐邦只在同居内。
八德池深华又大。
跏趺端坐莲华载。
耳听法音心悟解。
低头拜。
从今跳出胞胎外。
西望乐邦云杳隔。
一钩新月弯弯白。
意欲往生何计策。
劳魂魄。
弥陀一念声千百。
金殿玉楼为屋宅。
七重行树强松柏。
华里托生非血脉。
真高格。
乐天不是蓬莱客。
休纵心猿驰意马。
牢将系念绳头把。
说破十疑因智者。
争传写。
庐山又结莲华社。
十八大贤居会下。
功成五色云西驾。
诸上善人都在那。
相迎迓。
聚头只说无生话。
一点神魂初托魄。
青莲华里琉璃宅。
毫相法音非间隔。
虽明白。
到头不似金台客。
九品高低随报获。
或经劫数华方拆。
若是我生心性窄。
应煎迫。
未开须把莲华擘。
鹦鹉频伽知几只。
音声和雅鸣朝夕。
演畅五根并五力。
令人忆。
心飞恨不身生翼。
从是西方十万亿。
山长水远谁人识。
唯是观门归路直。
真消息。
坐澄劫水琉璃碧。
曾讲弥陀经十遍。
孤山疏钞频舒卷。
事理圆融文义显。
多方便。
到头只劝生莲苑。
本性弥陀随体现。
唯心净土何曾远。
十万程途从事见。
休分辨。
临终但自亲行转。
以上可旻作品《渔家傲》共20首        

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="MTuOLfMdZy.html">下一篇</a>
				</div>
				<div class="old">
						<a href="xb1H8c1C79.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>