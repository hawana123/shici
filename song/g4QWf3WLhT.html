<!DOCTYPE html>
<html lang="zh-CN">
	<head>
<title>中华诗词网-贺新郎十三首</title>
<meta charset="utf-8" />
<meta name="keywords" content="贺新郎十三首 魏了翁 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>贺新郎十三首</h1>
			<div class="info"><span class="date">作者：魏了翁</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
此别情何限。
最关情、一林醒石，
重湖宾雁。
几度南楼携手上，
十二阑干凭暖。
肯容我、樽前疏散。
底事匆匆催人去，
黯西风、别恨千千万。
截不断，
整仍乱。
三年瞥忽如飞电。
记从前、心情双亮，
意词交划。
千古黎苏登临意，
人道於今重见。
又分付、水流冰冸。
满腹馀疑今谁问，
上牛头、净拭乾坤眼。
聊尔耳，
恐不免。
独立西风里。
渺无尘、明河挂斗，
碧天如洗。
鳷鹊楼前迎风处，
吹堕乘槎星使。
弄札札、机中巧思。
织就天孙云锦段，
尚轻阴、朱阁留纤翳。
亲为挽，
天潢水。
等闲富贵浮云似。
须存留、几分清论，
护持元气。
曾把古今兴亡事，
奏向前旒十二。
虽去国、言犹在耳。
念我独兮谁与共，
谩凝思、一日如三岁。
夜耿耿，
不皇寐。
多少龙头客。
数从前、何官不做，
清名难得。
万里将旜归报汉，
青锁还应催当夕。
又一叶、扁舟去国。
许史庐前车成雾，
未如公、正怕云霄逼。
留不尽，
二三策。
一声千里楼前笛。
遏天涯、浮云不断，
镇长秋色。
试上层楼分明看，
无数水遥山碧。
问此意、有谁曾识。
独抱孤衷苍茫外，
满阑干，
都是长安日。
终有待，
佐皇极。
风定波纹细。
夜无尘、云迷地轴，
月流天位。
摇裔飞来江山鹤，
犹作故乡嘹唳。
清境里、伴人无睡。
应叹余生舟似泛，
浪涛中、几度身尝试。
书有恨，
剑无气。
从渠俗耳追繁吹。
抚空明、一窗寒簟，
对人如砥。
梦倚银河天外立，
云露惺惺满袂。
看多少、人间嬉戏。
要话斯心无分付，
路茫茫、还有亲朋至。
应为我，
倒罍洗。
汉使来何许。
到如今、天边又是，
薰弦三度。
见说山深人睡稳，
细雨自催茶户。
向滴博、云间看取。
料得权奇空却後，
指浮云、万里追风去。
跨燕越，
抹秦楚。
不妨且为斯人驻。
正年来、忧端未歇，
壮怀谁吐。
顷刻阴晴千万态，
怎解绸缪未雨。
算此事、谁宽西顾。
待洗岷峨凄怆气，
为八荒、更著深长虑。
间两社，
辅明主。
家住峨山趾。
暑风轻、双泉漱玉，
五坡攒翠。
坡上主人归无计。
梦泛沧波清泚。
曾拜奏、前旒十二。
愿上皇华将亲去，
及翁儿、未老相扶曳。
乘款段，
过闾里。
玺书未报人相谓。
倚西风、胡尘涨野，
隐忧如猬。
就似东门贤父子，
祗恐荣亲犹未。
待洗尽、岷峨憔悴。
便把手中长杓柄，
为八荒，
更作无边施。
却上表，
乞归侍。
久向闲边著。
对沧江、烟轻日淡，
雨疏云薄。
一片闲心无人会，
独倚团团羊角。
便舍瑟、铿然而作。
容室中间分明见，
暮鸢飞、不尽天空阔。
青山外，
断霞末。
看来此意无今昨。
都不论、穷通得失，
镇长和乐。
此道舒之弥八极，
卷却不盈一握。
但长把、根基恢拓。
将相时来皆可做，
似君家、祖烈弥关洛。
康国步，
整戎略。
旧日重阳日。
叹满城，
阑风去雨，
寂寥萧瑟。
造物翻腾新机杼，
不踏诗人陈迹。
都扫荡、一天云物。
挟客凭高西风外，
暮鸢飞、不尽秋空碧。
真意思，
浩无极。
糕诗酒帽茱萸席。
算今朝、无谁不饮，
有谁真得。
子美不生渊明老，
千载寥寥佳客。
无限事、欲忘还忆。
金气高明弓力劲，
正不堪、回首南山北。
谁弋燕，
问消息。
千里楼前客。
数从前、几般契分，
更谁同得。
尚记流莺催人去，
又见莎鸡当夕。
叹天运、相煎何急。
幸自江山皆吾土，
被南薰、吹信还相逼。
临大路，
控长策。
向来风月苏家笛。
问天边、玉堂何似，
黄冈秋色。
万事无心随处好，
风定一川澄碧。
些个事、非公谁识。
我亦年来知此意，
但聪明、不及於前日。
谁为我，
指无极。
谁主谁为客。
叹人生、别离容易，
会逢难得。
省户高门十年梦，
瞥忽浑如昨夕。
风不定、乱云飞急。
本自无心图富贵，
也元知、富贵无缘逼。
且还我，
兔园策。
谁知一曲柯亭笛。
向天涯、依然解后，
长安本色。
怪我阿奶今老眼，
已是看朱成碧。
但犹记、黄裳曾识。
多谢殷勤无以报，
愿阿奶、长健如今日。
送公子，
上霄极。
霞下天垂宇。
倚阑干、月华都在，
大明生处。
扶木元高三千丈，
不分闲云无数。
谩转却、人间朝暮。
万古兴亡心一寸，
只涓涓、日夜随流注。
奈与世，
不同趣。
齐封冀甸今何许。
百年间、欲招不住，
欲推不去。
闸断河流障海水，
未放游鱼甫甫。
叹多少、英雄尘土。
挟客凭高西风外，
问举头、还见南山否。
花烂熳，
草蕃庶。
幸有天遮蔽。
为西南、空虚一面，
挺生男子。
塞下将军支颐卧，
夜半揽衣推起。
扫十万、胡人如洗。
见说巴山矟马退，
也都因、粮运如流水。
剑以北，
一人耳。
十年梦断斜阳外。
恰归来、昌蒲蘸酒，
祝兄千岁。
入从出藩谁不是。
谁是难兄难弟。
正乐意、融融未已。
莫趣东方千骑去，
愿时平、华皓长相对。
闲富贵，
只如此。
只记来时节。
又三年、朱炜过了，
恰如时霎。
独立薰风苍凉外，
笑傍环湖花月。
多少事、欲拈还辍。
扶木之阴三千丈，
远茫茫、无计推华发。
容易过，
三十八。
此身待向清尊说。
似江头、泛乎不系，
扁舟一叶。
将我东西南北去，
都任长年旋折。
风不定、川云如撇。
惟有君恩浑未报，
又故山、猿鹤催归切。
将进酒，
缓歌阕。
以上魏了翁作品《贺新郎》共13首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="plZZUSoYGk.html">下一篇</a>
				</div>
				<div class="old">
						<a href="kS6hhbxoDK.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>