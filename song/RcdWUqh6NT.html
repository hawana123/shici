<!DOCTYPE html>
<html lang="zh-CN">
	<head>
<title>中华诗词网-玉楼春十二首</title>
<meta charset="utf-8" />
<meta name="keywords" content="玉楼春十二首 毛滂 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>玉楼春十二首</h1>
			<div class="info"><span class="date">作者：毛滂</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
长安回首空云雾。
春梦觉来无觅处。
冷烟寒雨又黄昏，
数尽一堤杨柳树。
楚山照眼青无数。
淮口潮生催晓渡。
西风吹面立苍茫，
欲寄此情无雁去。
当日岭头相见处。
玉骨冰肌元淡伫。
近来因甚要浓妆，
不管满城桃杏妒。
酒晕脸霞春暗度。
认是东皇偏管顾。
生罗衣褪为谁羞，
香冷熏炉都不觑。
今朝何以为公寿。
极贵长年公素有。
庭阶不乏长芝兰，
少翁又是廷臣右。
三能粲粲依魁秀。
八柱魏魏蟠地厚。
皇家卜册万斯年，
年光长转洪钧手。
泥银四壁盘蜗篆。
明月一庭秋满院。
不知陶菊总开无，
但见杜苔新雨遍。
去年醉倒云为簟。
未尽百壶惊日短。
小云今夜伴牢愁，
好在凤凰春未晚。
蕊珠宫里三千女。
滴粉为春尘不住。
月华冷处欲迎人，
七里香风生满路。
一枝谁寄长安去。
想得韶光能几许。
醉翁满眼玉玲珑，
直到烟空云尽处。
三衢太守文章伯。
七月政成如戏剧。
坐中咳唾落珠玑，
笔下神明飞霹雳。
才高莫恨溪山窄。
且与燕公添秀发。
风流前辈渐无多，
好在魏公门下客。
我公两器兼文武。
谈笑岩廊无治古。
红颜绿发已官高，
赤舄绣裳今仲父。
我欲形容无妙语。
颂穆清风须吉甫。
望公聊比泰山云，
岁岁年年天下雨。
西风吹冷沈香篆。
门掩小晴红叶院。
卧看黄菊送重阳，
露重烟寒花未遍。
衰翁病怯琉璃簟。
日日愁侵霜鬓短。
一杯菊叶小云团，
满眼萧萧松竹晚。
小园半夜东风转。
吹皱冰池云母面。
晓披阊阖见朝阳，
知向碧阶添几线。
小烟弄柳晴先暖。
残雪禁梅香尚浅。
殷勤洗拂旧东君，
多少韶华聊借看。
压玉为浆麟作。
珠树琼葩长不谢。
翠帘绣暖燕归来，
宝鸭花香蜂上下。
沙堤佩马催公驾。
月白风清天不夜。
重来赫赫照岩廊，
不动堂堂凝太华。
一春花事今宵了。
点检落红都已少。
阿谁追路问东君，
祗有青青河畔草。
尊前不信韶华老。
酒意妆光相借好。
檐前暮雨亦多情，
未做朝云容易晓。
一年滴尽莲花漏。
碧井酴酥沈冻酒。
晓寒料峭尚欺人，
春态苗条先到柳。
佳人重劝千长寿。
柏叶椒花芬翠袖。
醉乡深处少相知，
祗与东君偏故旧。
以上毛滂作品《玉楼春》共12首        

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="ZIS5Xu7pMQ.html">下一篇</a>
				</div>
				<div class="old">
						<a href="lew94ev0c2.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>