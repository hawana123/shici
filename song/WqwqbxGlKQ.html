<!DOCTYPE html>
<html lang="zh-CN">
	<head>
<title>中华诗词网-蓦山溪十七首</title>
<meta charset="utf-8" />
<meta name="keywords" content="蓦山溪十七首 宋无名氏 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>蓦山溪十七首</h1>
			<div class="info"><span class="date">作者：宋无名氏</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
当时曾见，
上苑东风暖。
今岁却相逢，
向烟村、亭边驿畔。
垂鞭立马，
一晌黯无言，
江南信，
寿阳人，
怅望成断肠。
琼妆雪缀，
满野空零乱。
谁是倚阑干，
更那堪、胡笳羌管。
疏枝残蕊，
犹懒不娇春，
水清浅，
月黄昏，
冷淡从来惯。
孤村冬杪，
有景真堪画。
茅舍绕疏篱，
见一枝、寒梅潇洒。
欲将诗句，
拟待说包容，
辞未尽，
意悠悠，
难把精神写。
临溪疏影，
都是前人话。
此外更何如，
更须索、良工描下。
明窗净几，
长做小图看，
高楼笛，
尽教吹，
不怕随声谢。
郊居牢落，
一水流清浅。
忆得去年冬，
数枝梅、低临水畔。
今朝重见，
把酒祝东风，
和雪看。
整凝眸，
宛若江南岸。
浮生瞥尔，
劝汝休嗟叹。
不觉失芳心，
柳腰□、纤纤仍换。
一朝光景，
休恁作浑闲，
春不远。
且追游，
又办寻芳宴。
菊花新过，
秋蕊香犹媚。
三八燕山亭，
贺圣朝、申生明世。
肃霜天晓，
正快活年时，
庆新寿，
万年欢，
人醉蓬莱里。
红衫儿歌，
水调夸多丽。
仰祝寿星明，
指黄河、清年可拟。
欢同鱼水，
永遇乐倾杯，
风流子、洞仙歌，
曲唱千秋岁。
梅传春信，
又报年华晚。
昨夜半开时，
似雪到、梢头未遍。
凝酥缀粉，
绰约玉肌肤，
香黯淡，
月朦胧，
谁是黄昏伴。
故园深处，
想见孤根暖。
千里未归人，
向此际、只回泪眼。
凭谁为我，
折寄一枝来，
凝睇久，
俯层楼，
忍更闻羌管。
梅梢破萼，
已见春心了。
别有淡容仪，
又不与、嫣然同笑。
东风翦蜡，
簇作闹蛾儿，
冰未泮，
水犹寒，
散在千林表。
轻衫小帽，
行尽荒山道。
一点麝脐香，
恼著人、多多少少。
月斜门掩，
消损怕黄昏，
清影乱，
翠帏深，
且喜归来早。
前村昨夜，
先报春消息。
庾岭一枝开，
见行人、频频顾惜。
东君布巧，
妆蕊似裁□，
疏竹外，
小溪边，
雪里藏春色。
朔风吹绽，
不假和风拆。
根暖独亨嘉，
向百花、头先占得。
高楼羌笛，
且劝莫凄然，
协帝梦，
起商岩，
须尽调羹力。
青春三月。
沙塘水浅，
又一番春信。
玉骨不知寒，
亲修篁、几苞隐映。
幽香荏苒，
不让洒蔷薇，
弯月冷，
漫涟漪，
云断暗香影。
朱扉深处。
谢绝尘埃境。
百草未开花，
□茕然、教伊孤冷。
东风世态，
只恋碧桃枝，
曲玉管，
且休吹，
免使成遗恨。
素苞淡注。
自是东君试。
占断陇头光，
正雪里、前村独步。
一枝竹外，
日暮怯轻寒，
山色远，
水声长，
寂寞江头路。
小桥斜渡。
人静销魂处。
淡月破黄昏，
影浮疏、清香暗度。
竹篱茅舍，
斜倚为谁愁，
应有恨，
负幽情，
惟恐风姨妒。
岁寒辽邈，
望断江南信。
墙外一枝斜，
对兰堂、绮罗隐映。
水清月淡，
疑是寿阳妆，
烟浪急，
小桥横，
点点疏清影。
天姿潇洒，
不减瑶台韵。
占断玉楼春，
被松筠、笑他孤冷。
幽人何在，
无处觅馀寒，
疏雨过，
泪痕深，
枉了衷肠恨。
填河鹊喜，
巧夕来时候。
深院瑞烟浓，
隐隐听、梨园清奏。
兰车玉佩，
飞下蕊宫仙，
春鬓绿，
醉颜红，
不减年时旧。
金杯争劝，
尽是闺房秀。
试问寿何如，
与天孙、相为长久。
看看子舍，
添个捧觞人，
从此去，
尽欢娱，
庆事年年有。
危栏独倚，
往事思量遍。
回首掩朱扉，
敛云鬓、闲拈针线。
轻罗碎翦，
缝个小梅花，
灯闪闪，
夜沈沈，
玉指轻轻拈。
寒苞素艳，
浑似枝头见。
半拆与初开，
谁赢得、江南手段。
玉冠斜插，
惟恨欠清香，
风动处，
月明时，
不怕吹羌管。
小山苍翠，
竹影横窗畔。
青缕断薰炉，
觉身居、风台月观。
清香招近，
谁为植幽丛，
金作蓓，
蕾成花，
尚带鹅黄浅。
汉宫半额，
未许人间见。
不比岭前梅，
问无因、天高水远。
宜烟宜雨，
淡淡一枝春，
乘好兴，
缀新诗，
只恐冰生砚。
月惟四日。
又转黄锺律。
好景会生辰，
是天降、真儒无敌。
称觞设席，
香雾腾葱郁。
霜天晓，
笙歌彻，
玉斝倾仙液。
当年桂子，
元是蓬莱客。
任留宿蓬莱，
道山试、玉堂翰墨。
一封飞下，
趣召入黄扉，
台星照，
寿星明，
相映居南极。
重黎默运，
可意萦人处。
清楚玉蕤仙，
独幽栖、村溪月坞。
冰腮露鬓，
佳致在西湖，
月出早，
雪消迟，
立马红墙序。
寒梢微萼，
点点蝇头许。
欲露小檀心，
似生怕、施朱红紫。
返魂香细，
堪吊独醒人，
临泽国，
袭清风，
且咏离骚句。
竹篱茆舍，
底是藏春处。
玉蓓锁檀心，
带黄昏、轻烟细雨。
神清骨莹，
端似雪堂仙，
临岁晚，
傲寒威，
寂寞江村住。
琼林阆苑，
有信终归去。
冷暖笑凡情，
辨南枝、北枝几许。
灵芳绝艳，
知肯为谁容，
东阁里，
西湖畔，
总与花为主。
以上宋无名氏作品《蓦山溪》共17首    

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="mpGKcffUbF.html">下一篇</a>
				</div>
				<div class="old">
						<a href="lJ0pjlJIFN.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>