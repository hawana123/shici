<!DOCTYPE html>
<html lang="zh-CN">
	<head>
<title>中华诗词网-霓裳中序第一</title>
<meta charset="utf-8" />
<meta name="keywords" content="霓裳中序第一 姜夔 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>霓裳中序第一</h1>
			<div class="info"><span class="date">作者：姜夔</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
丙午岁，
留长沙，
登祝融，
因得其祠神之曲，
曰黄帝盐、苏合香。
又于乐工故书中得商调霓裳曲十八阕，
皆虚谱无词。
按沈氏乐律“霓裳道调”，
此乃商调；
乐天诗云“散序六阕”，
此特两阕。
未知孰是？
然音节闲雅，
不类今曲。
予不暇尽作，
作中序一阕传于世。
予方羁游，
感此古音，
不自知其词之怨抑也。
亭皋正望极，
乱落江莲归未得，
多病却无气力。
况纨扇渐疏，
罗衣初索。
流光过隙，
叹杏梁双燕如客。
人何在？
一帘淡月，
仿佛照颜色。
幽寂，
乱蛩吟壁，
动庾信清愁似织。
沉思年少浪迹，
笛里关山，
柳下坊陌。
坠红无信息，
漫暗水涓涓溜碧。
漂零久，
而今何意，
醉卧酒垆侧！


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="xUHliOEOeI.html">下一篇</a>
				</div>
				<div class="old">
						<a href="u2VpsY7r51.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>