<!DOCTYPE html>
<html lang="zh-CN">
	<head>
<title>中华诗词网-哨遍</title>
<meta charset="utf-8" />
<meta name="keywords" content="哨遍 曹冠 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>哨遍</h1>
			<div class="info"><span class="date">作者：曹冠</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
壬戍孟秋，
苏子夜游，
赤壁舟轻漾。
观水光、弥渺接遥天，
月出於东山之上。
与客同，
清欢扣舷歌咏，
开怀饮酒情酣畅。
如羽化登仙，
乘风独立，
飘然遗世高尚。
客吹箫、音韵远悠扬。
怨慕舞潜蛟、动凄凉。
自古英雄，
孟德周郎。
旧踪可想。
噫，
水与月兮，
逝者如斯曷尝往。
变化如一瞬，
盈虚兮、莫消长。
自不变而观，
物我无尽，
何须感物兴悲怅。
夫天地之间，
物各有主，
惟同风月清赏。
念江山美景岂可量。
吾与子、乐之兴徜徉。
听江渚、樵歌渔唱。
□侣鱼虾、友麋鹿，
举匏尊相劝，
人生堪笑，
蜉蝣一梦，
且纵扁舟放浪。
戏将坡赋度新声，
试写高怀，
自娱闲旷。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="d3TNyZcOIH.html">下一篇</a>
				</div>
				<div class="old">
						<a href="Kxn452yw23.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>