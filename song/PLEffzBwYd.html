<!DOCTYPE html>
<html lang="zh-CN">
	<head>
<title>中华诗词网-鹧鸪天二一首</title>
<meta charset="utf-8" />
<meta name="keywords" content="鹧鸪天二一首 郭应祥 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>鹧鸪天二一首</h1>
			<div class="info"><span class="date">作者：郭应祥</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
爱日迎长月向圆。
当年飞堕蕊珠仙。
相门赫奕人争羡，
阃则柔嘉世所贤。
罗纸贵，
彩衣鲜。
鼎来盛事乐无边。
妇姑夫妇孙和子，
同住人间五百年。
垂领纷纷已二毛。
可堪州县尚徒劳。
催科自笑阳城拙，
勇退应惭靖节高。
来祝寿，
笑儿曹。
说椿说柏说蟠桃。
世间底事非前定，
妙理还须问浊醪。
诞节初开七帙祥。
今秋仍喜十分凉。
称觞堂下孙和息，
备福人间寿且康。
从庾岭，
到章江。
两州元自接封疆。
儿曹此去分风月，
莱彩潘舆乐未央。
点检尊前主与宾。
今宵依旧昨宵人。
自缘笑语生和气，
不为风光属小春。
香叆叇，
酒清醇。
山肴野蔌总前陈。
掀髯抵掌君休怪，
镜里星星白发新。
动地欢声遍十龙。
元宵真赏与民同。
春归莲焰参差里，
人在蓬壶快乐中。
乘皓月，
逐和风。
凉舆归去莫匆匆。
班春休道无千炬，
也有星球数点红。
方是闲堂寿宴开。
今回生日胜前回。
慈闱斑貌看看到，
别驾除书鼎鼎来。
纷彩服，
滟金杯。
缓歌慢舞不须催。
明年此际称觞罢，
醉向裴亭与定台。
风雨潇潇旧满城。
今年九日十分晴。
且同北海邀佳客，
共向东篱看落英。
罗绮队，
管弦声。
银山高处好同登。
催租岂解妨诗兴，
自是潘郎名未成。
古遂长沙千里遥。
三年三处做生朝。
试拈疏蕊铜瓶插，
更把轻沈宝鼎烧。
杯绿泛，
脸红潮。
抱孙娱膝语声娇。
官居只似私居样，
管取寒松最後雕。
怪得欢声满十龙。
诞辰和气敌严冬。
安书莲幕欣频到，
庆事花城喜屡逢。
琼液泛，
宝熏浓。
华堂交口祝椿松。
阿姑同健夫偕老，
会有重重锦诰封。
贺了生辰却贺冬。
今年乐事又重重。
寿香喷处芝兰馥，
寿洒斟时琥珀浓。
偕桂隐，
到花封。
迎长介寿恰三逢。
明年此日称觞罢，
稳上肩舆九里松。
令节标名自古闻。
今宵银汉耿无云。
难寻海上乘槎客，
空诵河东乞巧文。
罗异果，
炷名熏。
纫针拈线漫纷纷。
蓬莱底事回车处，
暗想当年钿合分。
鸾诰双双妇与姑。
家尊荣宦到中都。
暂时花县飞凫舃，
新看芝庭捧鹤书。
梅欲放，
柳将舒。
诞辰先占一阳初。
清心堂下围红处，
剩有长生酒满壶。
瓶里梅花香正浓。
阶前更著锦熏笼。
且留幡胜明朝戴，
共庆桑蓬此日逢。
眉正绿，
脸常红。
後堂无日不春风。
明年定又强今岁，
会有明珠入掌中。
前数重阳後小春。
中间十日是生辰。
二年稳作栖鸾客，
百里谁非贺燕人。
无一事，
扰天真。
年登八八愈精神。
句稽宜解淹贤辙，
黄发犹须上要津。
屈指新年五十三。
未嫌垂领雪毵毵。
设弧届旦人交贺，
题座无功我自惭。
荣莫羡，
富休贪。
寿龄也不慕彭聃。
只思了却痴儿事，
一榻香凝晓梦酣。
人道今年秋较迟。
木樨全未放些儿。
不因诞节开千岁，
争得今辰把一枝。
呼宝鼎，
伴渠伊。
堂萱喜色正融怡。
儿前妇後孙曾从，
岁岁称觞无尽期。
谁道他乡异故乡。
泉江风物似湄湘。
钗头缀糁萸偏紫，
杯面浮金菊倍黄。
今共古，
几重阳。
休将往事更平章。
舞衫歌扇姑随分，
又得掀髯笑一场。
万里澄空没点云。
素娥依旧驾冰轮。
自缘人意看承别，
未必清辉减一分。
倾白堕，
拥红裙。
不知谁主复谁宾。
更筹易促愁分袂，
又作东西南北人。
我离浏川七载强。
去思那有召公棠。
方怀旧友归鸿阁，
忽枉高轩戏彩堂。
频举白，
剩添香。
剧谈不觉引杯长。
官居也有城门禁，
未到三更尽不妨。
休道泉江寂寞滨。
喧喧歌吹遍城闉。
莫辞邀赏连三日，
且庆开禧第一春。
呼小队，
领嘉宾。
王园佳处踏芳尘。
星球不用随归骑，
自有山头月逐人。
依约滩声杂橹声。
波光隐映月华明。
眼前好景真无尽，
身外浮名尽可轻。
穷胜赏，
续欢盟。
直饶风雨也须晴。
满头插菊掀髯笑，
笑道齐山浪得名。
以上郭应祥作品《鹧鸪天》共21首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="QVE1kyfqhS.html">下一篇</a>
				</div>
				<div class="old">
						<a href="HHXmzDy4Ty.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>