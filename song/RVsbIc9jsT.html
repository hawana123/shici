<!DOCTYPE html>
<html lang="zh-CN">
	<head>
<title>中华诗词网-莺啼序</title>
<meta charset="utf-8" />
<meta name="keywords" content="莺啼序 刘辰翁 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>莺啼序</h1>
			<div class="info"><span class="date">作者：刘辰翁</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
闷如愁红著雨，
卷地吹不起。
便故人渺渺，
相逢前事，
欲语还已。
凝望久、荒城落日，
五湖四海烟浪里。
问而今何处，
寄声旧时邻里。
闲说那回，
海上苏李。
雪深夜如被。
想携手、汉天不语，
叫□不应疑水。
待河梁、一尊落月，
生非死别君如酹。
望故人阁上，
依稀长剑方履。
古人已矣，
垂名青史，
谓当如此矣。
又谁料浮沈，
自得鱼计。
赏心乐事，
良辰美景，
撞钟舞女，
朱门大第。
雕鞍骏马番装笠，
笑虚名何与身前事。
区区相望，
饿死西山，
悬目东门，
人生何乐为此。
古人已矣，
天下英雄，
使君与操耳。
听喔喔、鸡鸣早起，
屡舞徘徊，
痛饮高楼，
狂歌过市。
苍苍万古，
羲农周孔，
文章事业星辰上，
到而今、枯见银河底。
笑他黄纸除君，
红旗报我，
为君助喜。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="qK4X0bNBQB.html">下一篇</a>
				</div>
				<div class="old">
						<a href="PwIBOgYJFM.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>