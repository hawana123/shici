<!DOCTYPE html>
<html lang="zh-CN">
	<head>
<title>中华诗词网-减字木兰花十九首</title>
<meta charset="utf-8" />
<meta name="keywords" content="减字木兰花十九首 黄庭坚 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>减字木兰花十九首</h1>
			<div class="info"><span class="date">作者：黄庭坚</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
苍崖万仞。
下有奔雷千百阵。
自古危哉。
谁遣西园漝麽来。
猿啼云杪。
破梦一声巫峡晓。
苦唤愁生。
不是西园作麽平。
当年夜雨。
头白相依无去住。
儿女成围。
欢笑尊前月照之。
阿连高秀。
千万里来忠孝有。
岂谓无衣。
岁晚先寒要弟知。
黄金捍拨春风手。
帘幕重重音韵透。
梅花破萼便回春，
似有黄鹂鸣翠柳。
晓妆未惬梅添就。
玉笋捧杯离钿袖。
会拼千日笑尊前，
他日相思空损寿。
举头无语。
家在月明生处住。
拟上摩围。
最上峰头试望之。
偏怜络秀。
苦淡同甘谁更有。
想见牵衣。
月到愁边总不知。
可怜翡翠随鸡走。
学绾双鬟年纪小。
见来行待恶怜伊，
心性娇痴空解笑。
红蕖照映霜林表。
杨柳舞风腰袅袅。
衾馀枕剩尽相容，
只是老人难再少。
浓云骤雨。
巫峡有情来又去。
今夜天开。
不与姮娥作伴来。
清光无外。
白发老人心自会。
何处歌楼。
贪看冰轮不转头。
黔中士女游晴昼。
花信轻寒罗袖透。
争寻穿石道宜男，
更买江鱼双贯柳。
竹枝歌好移船就。
依倚风光垂翠袖。
满倾芦酒指摩围，
相守与郎如许寿。
诗翁才刃。
曾陷文场貔虎阵。
谁敢当哉。
况是焚舟决胜来。
三巴春杪。
客馆梦回风雨晓。
胸次峥嵘。
欲共涛头赤甲平。
使君那里。
千骑尘中依约是。
拂我眉头。
无处重寻庾信愁。
山云弥漫。
夹道旌旗联复断。
万事茫茫。
分付澄波与烂肠。
巫山古县。
老杜淹留情始见。
拨闷题诗。
千古神交世不知。
云阳台下。
更值清明风雨夜。
知道愁辛。
果是当时作赋人。
舞鬟娟好。
白发黄花帽。
醉任旁观嘲潦倒。
扶老偏宜年小。
舞回脸玉胸酥。
缠头一斛明珠。
日日梁州薄媚，
年年金菊茱萸。
襄王梦里。
草绿烟深何处是。
宋玉台头。
暮雨朝云几许愁。
飞花漫漫。
不管羁人肠欲断。
春水茫茫。
欲度南陵更断肠。
新年何许春光漏。
小院闭门风日透。
酥花入坐颇欺梅，
雪絮因风全是柳。
使君落笔春词就。
应唤歌檀催舞袖。
得开眉处且开眉，
人世可能金石寿。
馀寒争令。
雪共蜡梅相照影。
昨夜东风。
已出耕牛劝岁功。
阴云幂幂。
近觉去天无几尺。
休恨春迟。
桃李梢头次第知。
月中笑语。
万里同依光景住。
天水相围。
相见无因梦见之。
诸儿娟秀。
儒学传家渠自有。
自作秋衣。
渐老先寒人未知。
乍晴秋好。
黄菊敧乌帽。
不见清谈人绝倒。
更忆添丁小小。
蜀娘漫点花酥。
酒槽空滴真珠。
兄弟四人别住，
他年同插茱萸。
中秋多雨。
常是尊罍狼藉去。
今夜云开。
须道姮娥得得来。
不知云外。
还有清光同此会。
笛在层楼。
声彻摩围顶上头。
中秋无雨。
醉送月衔西岭去。
笑口须开。
几度中秋见月来。
前年江外。
儿女传杯兄弟会。
此夜登楼。
小谢清吟慰白头。
终宵忘寐。
好事如何犹尚未。
子细沈吟。
珠泪盈盈湿袖襟。
与君别也。
愿在郎心莫暂舍。
记取盟言。
闻早回程却再圆。
以上黄庭坚作品《减字木兰花》共19首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="NeQLh1OBi3.html">下一篇</a>
				</div>
				<div class="old">
						<a href="Ob3raM6h3x.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>