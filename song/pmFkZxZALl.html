<!DOCTYPE html>
<html lang="zh-CN">
	<head>
<title>中华诗词网-满江红三二首</title>
<meta charset="utf-8" />
<meta name="keywords" content="满江红三二首 辛弃疾 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>满江红三二首</h1>
			<div class="info"><span class="date">作者：辛弃疾</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
半山佳句，
最好是、吹香隔屋。
又还怪、冰霜侧畔，
蜂儿成簇。
更把香来薰了月，
却教影去斜侵竹。
似神清、骨冷住西湖，
何由俗。
根老大，
穿坤轴。
枝夭袅，
蟠龙斛。
快酒兵长俊，
诗坛高筑。
一再人来风味恶，
两三杯後花缘熟。
记五更、联句失弥明，
龙衔烛。
尘土西风，
便无限、凄凉行色。
还记取、明朝应恨，
今宵轻别。
珠泪争垂华烛暗，
雁行中断哀筝切。
看扁舟、幸自涩清溪，
休催发。
白首路，
长亭仄。
千树柳，
千丝结。
怕行人西去，
棹歌声阕。
黄卷莫教诗酒污，
玉阶不信仙凡隔。
但从今、伴我又随君，
佳哉月。
点火樱桃，
照一架、荼シ如雪。
春正好，
见龙孙穿破，
紫苔苍壁。
乳燕引雏飞力弱，
流莺唤友娇声怯。
问春归、不肯带愁归，
肠千结。
层楼望，
春山叠。
家何在，
烟波隔。
把古今遗恨，
向他谁说。
蝴碟不传千里梦，
子规叫断三更月。
听声声、枕上劝人归，
归难得。
风卷庭梧，
黄叶坠、新凉如洗。
一笑折、秋英同赏，
弄香挼蕊。
天远难穷休久望，
楼高欲下还重倚。
拼一襟、寂寞泪弹秋，
无人会。
今古恨，
沈荒垒。
悲欢事，
随流水。
想登楼青鬓，
未堪憔悴。
极目烟横山数点，
孤舟月淡人千里。
对婵娟、从此话离愁，
金尊里。
过眼溪山，
怪都似、旧时曾识。
是梦里、寻常行遍，
江南江北。
佳处径须携杖去，
能消几两平生屐？
笑尘埃、三十九年非，
长为客！
吴楚地，
东南拆。
英雄事，
曹刘敌。
被西风吹尽，
了无陈迹。
楼观才成人已去，
旌旗未卷头先白。
叹人间、哀乐转相寻，
今犹昔。
汉节东南，
看驷马、光华周道。
须信是、七闽还有，
福星来到。
庭草自生心意足，
榕阴不动秋光好。
问不知，
何处著君侯，
蓬莱岛。
还自笑，
人今老。
空有恨，
萦怀抱。
记江湖十载，
厌持旌纛。
濩落我材无所用，
易除殆类无根潦。
但欲搜、好语谢新词，
羞琼报。
汉水东流，
都洗尽、髭胡膏血。
人尽说、君家飞将，
旧时英烈。
破敌金城雷过耳，
谈兵玉帐冰生颊。
想王郎、结发赋从戎，
传遗业。
腰间剑，
聊弹铗。
尊中酒，
堪为别。
况故人新拥，
汉坛旌节。
马革裹尸当自誓，
蛾眉伐性休重说。
但从今、记取楚楼风，
裴台月。
湖海平生，
算不负、苍髯如戟。
闻道是、君王著意，
太平长策。
此老自当兵十万，
长安正在天西北。
便凤凰、飞诏下天来，
催归急。
车马路，
儿童泣。
风雨暗，
旌旗湿。
看野梅官柳，
东风消息。
莫向蔗庵追语笑，
只今松竹无颜色。
问人间、谁管别离愁，
杯中物。
几个轻鸥，
来点破、一泓澄绿。
更何处、一双鸂鶒，
故来争浴。
细读离骚还痛饮，
饱看修竹何妨肉。
有飞泉、日日供明珠，
三千斛。
春雨满，
秧新谷。
闲日永，
眠黄犊。
看云连麦垄，
雪堆蚕簇。
若要足时今足矣，
以为未足何时足。
被野老、相扶入东园，
枇杷熟。
家住江南，
又过了、清明寒食。
花径里、一番风雨，
一番狼藉。
流水暗随红粉去，
园林渐觉清阴密。
算年年、落尽刺桐花，
寒无力。
庭院静，
空相忆。
无说处，
闲愁极。
怕流莺乳燕，
得知消息。
尺素如今何处也？
彩云依旧无踪迹。
慢教人、羞去上层楼，
平芜碧。
笳鼓归来，
举鞭问、何如诸葛。
人道是、匆匆五月，
渡泸深入。
白羽风生貔虎噪，
青溪路断猩鼯泣。
早红尘、一骑落平冈，
捷书急。
三万卷，
龙韬客。
浑未得，
文章力。
把诗书马上，
笑驱锋镝。
金印明年如斗大，
貂蝉却自兜鍪出。
待刻公、勋业到□云，
浯溪石。
倦客新丰，
貂裘敝、征尘满目。
弹短铗、青蛇三尺，
浩歌谁续。
不念英雄江左老，
用之可以尊中国。
叹诗书、万卷致君人，
番沈陆。
休感叹，
年华促。
人易老，
欢难足。
有玉人怜我，
为簪黄菊。
且置请缨封万户，
竟须卖剑酬黄犊。
叹当年、寂寞贾长沙，
伤时哭。
可恨东君，
把春去春来无迹。
便过眼、等闲输了，
三分之一。
昼永暖翻红杏雨，
风晴扶起垂杨力。
更天涯、芳草最关情，
烘残日。
湘浦岸，
南塘驿。
恨不尽，
愁如积。
算年年孤负，
对他寒食。
便恁归来能几许，
风流已自非畴昔。
凭画栏、一线数飞鸿，
沈空碧。
快上西楼，
怕天放、浮云遮月。
但唤取、玉纤横笛，
一声吹裂。
谁做冰壶浮世界，
最怜玉斧修时节。
问常娥、孤冷有愁无，
应华发。
云液满，
琼杯滑。
长袖起，
清歌咽。
叹十常八九，
欲磨还缺。
若得长圆如此夜，
人情未必看承别。
把从前、离恨总成欢，
归时说。
老子当年，
饱经惯、花期酒约。
行乐处，
轻裘缓带，
绣鞍金络。
明月楼台箫鼓夜，
梨花院落秋千索。
共何人、对饮五三锺，
颜如玉。
嗟往事，
空萧索。
怀新恨，
又飘泊。
但年来何待，
许多幽独。
海水连天凝望远，
山风吹雨征衫薄。
向此际、羸马独駸駸，
情怀恶。
两峡崭岩，
问谁占、清风旧筑。
更满眼、云来鸟去，
涧红山绿。
世上无人供笑傲，
门前有客休迎肃。
怕凄凉、无物伴君时，
多栽竹。
风采妙，
凝冰玉。
诗句好，
馀膏馥。
叹只今人物，
一夔应足。
人似秋鸿无定住，
事如飞弹须园熟。
笑君侯、陪酒又陪歌，
阳春曲。
落日苍茫，
风

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="ODpTKjP5vi.html">下一篇</a>
				</div>
				<div class="old">
						<a href="7RRtyAmsWn.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>