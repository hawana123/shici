<!DOCTYPE html>
<html lang="zh-CN">
	<head>
<title>中华诗词网-风入松十三首</title>
<meta charset="utf-8" />
<meta name="keywords" content="风入松十三首 张炎 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>风入松十三首</h1>
			<div class="info"><span class="date">作者：张炎</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
卷舒无意入虚玄。
丘壑伴云烟。
石根清气千年润，
覆孤松、深护啼猿。
霭霭静随仙隐，
悠悠闲对僧眠。
傍花懒向小溪边。
空谷覆流泉。
浮踪自感今如此，
已无心、万里行天。
记得晋人归去，
御风飞过斜川。
爱闲能有几人来。
松下独徘徊。
清虚冷淡神仙事，
笑名场、多少尘埃。
漱齿石边危坐，
洗心易里舒怀。
划然长啸白云堆。
更待月明□。
一瓢春水山中饮，
喜无人、踏破苍苔。
开了桃花半树，
此游不是天台。
老来学圃乐年华。
茅屋短篱遮。
儿孙戏逐田翁去，
小桥横、路转三叉。
细雨一犁春意，
西风万宝生涯。
携筇犹记度晴沙。
流水带寒鸦。
门前少得宽闲地，
绕平畴、尽是桑麻。
却笑牧童遥指，
杏花深处人家。
满头风雪昔同游。
同载月明舟。
回来又续西湖梦，
绕江南、那处无愁。
赢得如今老大，
依然只是漂流。
故人翦烛对花讴。
不记此身浮。
征衣冷落荷衣暖，
径虽荒、也合归休。
明□□□烟水，
相思却在并州。
门前山可久长看。
留住白云难。
溪虚却与云相傍，
对白云、何必深山。
爽气潜生树石，
晴光竟入栏干。
旧家三径竹千竿。
苍雪拂衣寒。
绿蓑青笠玄真子，
钓风波、不是真闲。
得似壶中日月，
依然只在人间。
晴岚暖翠护烟霞。
乔木晋人家。
幽居只恐归图画，
唤樵青、多种桑麻。
门掩推敲古意，
泉分冷淡生涯。
无边风月乐年华。
留客可茶瓜。
任他车马虽嫌僻，
笑喧喧、流水寒鸦。
小隐正宜深静，
休栽湖上梅花。
松风掩昼隐深清。
流水自泠泠。
一从柯烂归来後，
爱弦声。
不爱枰声。
颇笑山中散木，
翻怜爨下劳薪。
透云远响正丁丁。
孤凤划然鸣。
疑行岭上千秋雪，
语高寒、相应何人。
回首更无寻处，
一江风雨潮生。
危楼古镜影犹寒。
倒景忽相看。
桃花不识东西晋，
想如今、也梦邯郸。
缥缈神仙海上，
飘零图画人间。
宝光丹气共回环。
水弱小舟闲。
秋风难老三珠树，
尚依依、脆管清弹。
说与霓裳莫舞，
银桥不到深山。
向人圆月转分明。
箫鼓又逢迎。
风吹不老蛾儿闹，
绕玉梅、犹恋香心。
报道依然放夜，
何妨款曲行春。
锦灯重见丽繁星。
水影动梨云。
今朝准拟花朝醉，
奈今宵、别是光阴。
帘底听人笑语，
莫教迟了□青。
小窗晴碧颭帘波。
昼影舞飞梭。
惜春休问花多少，
柳成阴、春已无多。
金字初寻小扇，
铢衣早试轻罗。
园林未肯受清和。
人醉牡丹坡。
啸歌且尽平生事，
问东风、毕竟如何。
燕子寻常巷陌，
酒边莫唱西河。
新篁依约佩初摇。
老石润山腰。
逸人未必犹酣酒，
正溪头、风雨潇潇。
砺齿犹随市隐，
虚心肯受春招。
从教三径入渔樵。
对此觉尘消。
娟枝冷叶无多子，
伴明窗、书卷诗瓢。
清过炎天梅蕊，
淡欺雪里芭蕉。
一春不是不寻春。
终是不忺人。
好怀渐向中年减，
对歌钟、浑没心情。
短帽怕黏飞絮，
轻衫压扑游尘。
暖香十里软莺声。
小舫绿杨阴。
梦随蝴蝶飘零後，
尚依依、花月关心。
惆怅一株梨雪，
明年甚处清明。
一瓢饮水曲肱眠。
此乐不知年。
今朝忽上龙峰顶，
却原来、有此甘泉。
洗却平生尘土，
慵游万里山川。
照人如鉴止如渊。
古窦暗涓涓。
当时桑苎今何在，
想松风、吹断茶烟。
著我白云堆里，
安知不是神仙。
以上张炎作品《风入松》共13首        

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="8G3IJ2RsFN.html">下一篇</a>
				</div>
				<div class="old">
						<a href="AsIVVogvWE.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>