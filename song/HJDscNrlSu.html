<!DOCTYPE html>
<html lang="zh-CN">
	<head>
<title>中华诗词网-菩萨蛮二二首</title>
<meta charset="utf-8" />
<meta name="keywords" content="菩萨蛮二二首 张孝祥 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>菩萨蛮二二首</h1>
			<div class="info"><span class="date">作者：张孝祥</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
白头人笑花间客。
客间花笑人头白。
年去似流川。
川流似去年。
老羞何事好。
好事何羞老。
红袖舞香风。
风香舞袖红。
暗潮清涨蒲塘晚。
断云不隔东归眼。
堂上晚风凉。
藕花开处香。
夜航人不渡。
白鹭双飞去。
待得月华生。
携筇独自行。
东风约略吹罗幕。
一檐细雨春阴薄。
试把杏花看。
湿红娇暮寒。
佳人双玉枕。
烘醉鸳鸯锦。
折得最繁枝。
暖香生翠帏。
江山佳处留行客。
醉馀老眼迷空碧。
独倚最高楼。
乾坤日夜浮。
微风吹笑语。
白日鱼龙舞。
此意忽翩翩。
凭虚吾欲仙。
落霞残照横西阁。
阁西横照残霞落。
波浅戏鱼多。
多鱼戏浅波。
手携行客酒。
酒客行携手。
肠断九歌长。
长歌九断肠。
蘼芜白芷愁烟渚。
曲琼细卷江南雨。
心事怯衣单。
楼高生晚寒。
云鬓香雾湿。
翠袖凄馀泣。
春去有来时，
春从沙际归。
冥濛秋夕溥清露。
玉绳耿耿银潢注。
永夜滴铜壶。
月华楼影孤。
佳人纡绝唱。
翠幕丛宵上。
休劝玉东西。
乌鸦枝上啼。
缥缈飞来双彩凤。
雨疏云淡撩清梦。
兰薄未禁秋。
月华如水流。
采香溪上路。
愁满参差树。
独倚晚楼风。
断霞萦素空。
恰则春来春又去。
凭谁说与春教住。
与问坐中人。
几回迎送春。
明年春更好。
只怕人先老。
春去有来时。
愿春长见伊。
溶溶花月天如水。
阑干小倚东风里。
夜久寂无人。
露浓花气清。
悠然心独喜。
此意如何意。
不似隐墙东。
烛花围坐红。
乳羝属国归来早。
知君胆大身犹小。
一节不须论。
功名看致君。
镇西楼上酒。
父老为公寿。
更祝太夫人。
年年封诏新。
十年长作江头客。
樯竿又挂西风席。
白鸟去边明。
楚山无数青。
倒冠仍落佩。
我醉君须醉。
试问识君不。
青山与白鸥。
史君家枕吴波碧。
朱门铺手摇双戟。
也到岭边州。
真成汗漫游。
归期应不远。
趁得东江暖。
翁媪雪垂肩。
双双平地仙。
丝金缕翠幡儿小。
裁罗拈线花枝袅。
明日是新春。
春风生鬓云。
吴霜看点点。
愁里春来浅。
只愿此花枝。
年年长带伊。
庭叶翻翻秋向晚。
凉砧敲月催金剪。
楼上已清寒。
不堪频倚栏。
邻翁开社瓮。
唤客情意重。
不醉且无归。
醉时归路迷。
晚花残雨风帘卷。
卷帘风雨残花晚。
双燕语虚窗。
窗虚语燕双。
睡醒风惬意。
意惬风醒睡。
谁与话情诗。
诗情话与谁。
吴波细卷东风急。
斜阳半落苍烟湿。
一棹采菱歌。
倚栏人奈何。
天公怜好客。
酒面风吹白。
更引十玻璃。
月明骑鹤归。
雪消墙角收灯後。
野梅官柳春全透。
池阁又东风。
烛花烧夜红。
一尊留好客。
敧尽阑干月。
已醉不须归。
试听乌夜啼。
胭脂浅染双珠树。
东风到处娇无数。
不语恨厌厌。
何人思故园。
故园花烂熳。
笑我归来晚。
我老只思归。
故园花雨时。
玉龙细点三更月。
庭花影下馀残雪。
寒色到书帏。
有人清梦迷。
墙西歌吹好。
烛暖香闺小。
多病怯杯觞。
不禁冬夜长。
渚莲红乱风翻雨。
雨翻风乱红莲渚。
深处宿幽禽。
禽幽宿处深。
澹妆秋水鉴。
鉴水秋妆澹。
明月思情人。
情人思月明。
琢成红玉纤纤指。
十三弦上调新水。
一弄入云声。
月明天更青。
匆匆莺语啭。
待寓昭君怨。
寄语莫重弹。
有人愁倚栏。
以上张孝祥作品《菩萨蛮》共22首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="aMXYEqoGwz.html">下一篇</a>
				</div>
				<div class="old">
						<a href="2QyYfmwhDT.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>