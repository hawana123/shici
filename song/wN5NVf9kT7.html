<!DOCTYPE html>
<html lang="zh-CN">
	<head>
<title>中华诗词网-浣溪沙三○首</title>
<meta charset="utf-8" />
<meta name="keywords" content="浣溪沙三○首 张孝祥 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>浣溪沙三○首</h1>
			<div class="info"><span class="date">作者：张孝祥</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
北苑春风小凤团。
炎州沈水胜龙涎。
殷勤送与绣衣仙。
玉食乡来思苦口，
芳名久合上凌烟。
天教富贵出长年。
宝蜡烧春夜影红。
梅花枝傍锦薰笼。
曲琼低卷瑞香风。
万里江山供燕几，
一时宾主看谈锋。
问君归计莫匆匆。
妒妇滩头十八姨。
颠狂无赖占佳期。
唤它滕六把春欺。
﹀︽莺莺并燕燕，
凄惶柳柳与梅梅。
东君独自落便宜。
方舡载酒下江东。
箫鼓喧天浪拍空。
万山紫翠映云重。
拟看岳阳楼上月，
不禁石首岸头风。
作笺我欲问龙公。
宫柳垂垂碧照空。
九门深处五云红。
朱衣只在殿当中。
细拈丝梢龙尾北，
缓携纶旨凤池东。
阿婆三五笑春风。
卷旗直入蔡州城。
只倚精忠不要兵。
贼营半夜落妖星。
万旅云屯看整暇，
十眉环坐却娉婷。
白麻早晚下天庭。
绝代佳人淑且真。
雪为肌骨月为神。
烛前花底不胜春。
倚竹袖长寒卷翠，
凌波袜小暗生尘。
十分京落旧家人。
康乐亭前种此君。
重来风月苦留人。
儿童竹马笑谈新。
今代孟士仍好客，
政成归去眷方新。
十眉环坐晚妆匀。
腊後春前别一般。
梅花枯淡水仙寒。
翠云裘著紫霞冠。
仙品只今推第一，
清香元不是人间。
为君更拭小龙团。
六客西来共一舟。
吴儿踏浪剪轻鸥。
水光山色翠相浮。
我欲吹箫明月下，
略须停棹晚风头。
从前五度到蕲州。
楼下西流水拍堤。
楼头日日望春归。
雪晴风静燕来迟。
留得梅花供半额，
要将杨叶画新眉。
莫教辜负早春时。
罗袜生尘洛浦东。
美人春梦琐窗空。
眉山蹙恨几千重。
海上蟠桃留结子，
渥洼天马去追风。
不须多怨主人公。
妙手何人为写真。
只难传处是精神。
一枝占断洛城春。
暮雨不堪巫峡梦，
西风莫障瘐公尘。
扁舟湖海要诗人。
湓浦从君已十年。
京江仍许借归船。
相逢此地有因缘。
十万貔貅环武帐，
三千珠翠入歌筵。
功成去作地行仙。
冉冉幽香解钿囊。
兰桡烟雨暗春江。
十分清瘦为箫郎。
遥忆牙樯收楚缆，
应将玉箸点吴妆。
有人萦断九回肠。
日暖帘帏春画长。
纤纤玉指动抨床。
低头佯不顾檀郎。
豆蔻枝头双蛱蝶，
芙蓉花下两鸳鸯。
壁间闻得唾茸香。
射策金门记昔年。
又交藩翰入陶甄。
不妨衣钵再三传。
粉泪但能添楚竹，
罗巾谁解系吴船。
捧杯犹愿小留连。
霜日明宵水蘸空。
鸣鞘声里绣旗红。
澹烟衰草有无中。
万里中原烽火北，
一尊浊酒戍楼东。
酒阑挥泪向悲风。
同是瀛州册府仙。
只今聊结社中莲。
胡笳按拍酒如川。
唤起封姨清晚景，
更将荔子荐新圆。
从今三夜看蝉娟。
晚雨潇潇急做秋。
西风凉鬓已飕飕。
烛花明夜酒花浮。
醉眼定知非妙赏，
□词端为□□留。
想君泾渭不同流。
稳泛仙舟上锦帆。
桃花清浪舞清湾。
寿星相伴到人间。
黄石公传三百字，
西王母授九霞丹。
银潢有路接三山。
我是临川旧史君。
而今欲作岭南人。
重来辽鹤事犹新。
去路政长仍酷暑，
主公交契更情亲。
横秋阁上晚风匀。
细仗春风簇翠筵。
烂银袍拂禁炉烟。
旃书名字压宫垣。
太学诸生推独步，
玉堂学士合登仙。
乃翁种德满心田。
行尽潇湘到洞庭。
楚天阔处数峰青。
旗梢不动晚波平。
红蓼一湾纹缬乱，
白鱼双尾玉刀明。
夜凉船影浸疏星。
滟滟湖光绿一围。
修林断处白鸥飞。
天机云锦蘸空飞。
乞我百弓真可老，
为公一饮醉忘归。
扁舟日日弄晴晖。
一片西飞一片东。
高情已逐落花空。
旧欢休问几时重。
结习正如刀舔蜜，
扫除须著絮因风。
请君持此问龙公。
已是人间不系舟。
此心元自不惊鸥。
卧看骇浪与天浮。
对月只应频举酒，
临风何必更搔头。
暝烟多处是神州。
玉节珠幢出翰林。
诗书谋帅眷方深。
威声虎啸复龙吟。
我是先生门下士，
相逢有酒且教斟。
高山流水遇知音。
鳷鹊楼高晚雪融。
鸳鸯池暖暗潮通。
郁金黄染柳丝风。
油壁不来春草绿，
栏干倚遍夕阳红。
江南山色有无中。
只说闽山锦绣帷。
忽从团扇得生枝。
绉红衫子映丰肌。
春线应怜壶漏永，
夜针频见烛花摧。
尘飞一骑忆来时。
以上张孝祥作品《浣溪沙》共30首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="a6W4ukIayZ.html">下一篇</a>
				</div>
				<div class="old">
						<a href="GjFDYUY4AV.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>