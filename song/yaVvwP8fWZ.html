<!DOCTYPE html>
<html lang="zh-CN">
	<head>
<title>中华诗词网-鹧鸪天十三首</title>
<meta charset="utf-8" />
<meta name="keywords" content="鹧鸪天十三首 石孝友 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>鹧鸪天十三首</h1>
			<div class="info"><span class="date">作者：石孝友</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
别后应怜信息疏。
西风几度到庭梧。
夜来纵有鸳鸯梦，
春去空馀蛱蝶图。
烟树远，
塞鸿孤。
垂垂天影带平芜。
凭谁写此相思曲，
寄与冯川郑小奴。
花漏声乾月隐墙。
琯灰迎晓透新阳。
物情渐逐云容好，
欢意偏随日脚长。
山作鼎，
玉为浆。
寿杯丛处艳梅妆。
醉乡路接华胥国，
应梦朝天侍赭黄。
家在东湖湖上头。
别来风月为谁留。
落霞孤鹜齐飞处，
南浦西山相对愁。
真了了，
好休休。
莫教辜负菊花秋。
浮云富贵何须羡，
画饼声名肯浪求。
六十仙翁抱桂栽。
果符吉梦诞英才。
上天与降麒麟种。
明月还生蚌蛤胎。
华阁启，
玳筵开。
快呼玉手捧金罍。
要知远地无功客，
曾到高门作贺来。
露叶披残露颗传。
明星著地月流天。
不辞独赏穷今夜，
应为相逢忆去年。
辜窈窕，
负蝉娟。
谁知两处照孤眠。
姮娥不怕离人怨，
有甚心情独自圆。
屏障重重翠幕遮。
兰膏烟暖篆香斜。
相思树上双栖翼，
连理枝头并蒂花。
敧凤髻，
亸乌纱。
云慵雨困兴无涯。
个中赢取平生事，
兔走乌飞一任他。
收拾眉尖眼尾情。
当筵相见便相亲。
偷传翡翠歌中意，
暗合鸳鸯梦里身。
云态度，
月精神。
月流云散两无情。
觉来一枕凄凉恨，
不敢分明说向人。
收拾眉尖眼尾情。
夜来真个梦倾城。
鸳鸯有底情难尽，
蝴蝶无端梦易惊。
愁一掬，
月三更。
绣帏应好睡轻盈。
知他莫有相怜分，
展转寻思直到明。
万里羁孤困一箪。
平头四十误儒冠。
舜弦广播薰风暖，
邹律潜消黍谷寒。
楼谩倚，
剑休弹。
看君行复上金銮。
凤池波里求馀润，
蚖肆泥中岂久蟠。
贤圣相逢信有因。
同年同月下穹庭。
紫薇花下丝纶手，
采石江边衮绣身。
梅破腊，
酒浮春。
锦绷行弄掌珠新。
那人请效封人祝，
愿寿尧君与舜臣。
一别音尘两杳然。
不堪虚度菊花天。
惊秋远雁横斜字，
噪晚哀蝉断续弦。
好将息，
恶姻缘。
凉宵如水复如年。
梦魂不怕风波险，
飞过江西阿那边。
一夜冰澌满玉壶。
五更喜气动洪炉。
门前桃李知麟集，
庭下芝兰看鲤趋。
泉脉动，
草心苏。
日长添得绣工夫。
试询补衮弥缝手，
真个曾添一线无。
玉烛调元黍律匀。
迎长嘉节属芳辰。
云如惜雨钩牵雪，
梅不禁风漏泄春。
天意好，
物华新。
偷闲赢取酒边身。
太平朝野都无事，
且与莺花作主人。
以上石孝友作品《鹧鸪天》共13首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="hGcbFormsL.html">下一篇</a>
				</div>
				<div class="old">
						<a href="y6tpQxxNgm.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>