<!DOCTYPE html>
<html lang="zh-CN">
	<head>
<title>中华诗词网-南乡子十首</title>
<meta charset="utf-8" />
<meta name="keywords" content="南乡子十首 宋无名氏 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>南乡子十首</h1>
			<div class="info"><span class="date">作者：宋无名氏</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
把酒对江梅。
个是花中第一枝。
冰雪肌肤潇洒态，
须知。
姑射仙人正似伊。
东阁赋新诗。
惭愧当年杜拾遗。
月里何人横玉笛，
休吹。
正是芳梢著子时。
把酒祝江梅。
春到南枝早早开。
人在陇头凝望久，
徘徊。
驿使如今尚未来。
寄语莫相催。
直待东风细剪裁。
只恐未能传信息，
妆台。
先要飞来衬粉腮。
栏槛对幽堂，
翠叶枝头万朵霜。
檀口乍开龙麝喷，
非常。
体胜佳人异骨香。
花与月争光。
偏引蜂儿戏绕墙。
不与群英争艳丽，
芬芳。
溪落东君只淡妆。
李郭共仙舟。
准拟苏台烂熳游。
风雪为谁留住也，
沧洲。
一尺银沙未肯收。
无语只关愁。
强殢金卮不计筹。
想得人人梳洗懒，
妆楼。
只窣帘儿不上钩。
帘卷水西楼。
一曲新腔唱打油。
宿雨眠云年少梦，
休讴。
且尽生前酒一瓯。
明日又登舟。
却指今宵是旧游。
同是他乡沦落客，
休愁。
月子弯弯照几州。
凛冽苦寒时。
万木凋枯力渐衰。
昨夜前村深雪里，
春回。
庾岭南枝绽早梅。
映月与清辉。
驿使加鞭喜探回。
风送馨香来小院，
芳时。
料想群花尚未知。
梅蕊露鲜妍。
雪态冰恣巧耐寒。
南北枝头香不断，
堪观。
露浥琼苞粉未乾。
画手写应难。
横管休吹恐易残。
留得佳人临晓际，
凭栏。
试把新妆比并看。
莫作俗花看。
珠有清香雪太寒。
拟把千锺酬国艳，
林间。
醉倒犹嫌酒量悭。
欲去更重攀。
送尽斜阳未忍还。
争得重城休上销，
留连。
借取冰轮照玉颜。
深结花工知。
赐与衣裳尽是绯。
曾向玉盘深处见，
隈随。
两个心肠一片儿。
从小便相依。
酒伴歌筵不暂离。
只恐被人分擘破，
东西。
怎得团圆似旧时。
醉拈一枝春。
此意谁人会得君。
嫩白轻红才入手，
盈盈。
一似前时酒半醺。
心眼两相亲。
绝代风流恼杀人。
粉蝶霜禽休怅望，
叮咛。
只要扬州作主盟。
以上宋无名氏作品《南乡子》共10首    

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="xKmd1pI2zR.html">下一篇</a>
				</div>
				<div class="old">
						<a href="lDUB4omdEV.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>