<!DOCTYPE html>
<html lang="zh-CN">
	<head>
<title>中华诗词网-朝中措十一首</title>
<meta charset="utf-8" />
<meta name="keywords" content="朝中措十一首 宋无名氏 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>朝中措十一首</h1>
			<div class="info"><span class="date">作者：宋无名氏</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
从来黄菊占秋风。
红只许芙蓉。
正是百花浓睡，
如何唤起春工。
小桃破萼，
胭脂淡伫，
妆粉轻笼。
为报多情刘阮，
武陵消息先通。
红鸾飞下绿云中。
天淡日和融。
回首小园桃杏，
怜伊独困霜风。
妖姿丽质，
天然富贵，
不假铅红。
梦作一双蝴蝶，
翻翻绕遍芳丛。
宦游只欲赋归休。
花为解离愁。
看取星星潘鬓，
花应羞上人头。
武陵流水，
桃源路远，
空误渔舟。
把住春光一醉，
从教风叶悲秋。
几年弱水望蓬莱。
心事喜同谐。
佳婿欣逢公瑾，
新婚喜近英台。
豪家深意，
芙蓉褥隐，
金雀屏开。
但愿门阑多喜，
凤楼早寄书来。
郎星初度一旬前。
瑞雪早蹁跹。
金节耆祥称寿，
一妃宣劝迎年。
锦天绣地，
薰香手祷，
福禄如川。
只恐催呈魏笏，
便还紫橐青毡。
洛阳常见画图中。
春去只心融。
国色辉开寒日，
天香熏破霜风。
平生看了，
姚黄魏紫，
一捻深红。
莫是神仙韩令，
裁成顷刻花丛。
山城水隘小桥傍。
竹里早梅芳。
纵有丹青图画，
难描幽韵清香。
妖娆天赋，
偏宜素淡，
杨氏宫妆。
雅态何须艳丽，
孤标不在春光。
天休令节庆生申。
喜动满城民。
十万儿童踊跃，
祝公寿等庄椿。
人生最贵，
荣登五马，
千里蒙恩。
只恐促归廊庙，
去思有脚阳春。
严霜封草树凋红。
叶落小园空。
何事洛阳花面，
却来冠冕秋风。
尊前羞损，
篱边野菊，
池上芙蓉。
莫放花归崑阆，
且留客醉金锺。
与君同是饱齑盐。
先达後何淹。
任玉东西醉倒，
明朝病酒厌厌。
後年三月，
凤池春满，
雁塔名添。
记取西风桂影，
一枝先上银蟾。
征雁不来无信，
教人空度重阳。
以上宋无名氏作品《朝中措》共11首    

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="xyhTg7N2GW.html">下一篇</a>
				</div>
				<div class="old">
						<a href="5m3iwMqaTD.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>