<!DOCTYPE html>
<html lang="zh-CN">
	<head>
<title>中华诗词网-探春慢</title>
<meta charset="utf-8" />
<meta name="keywords" content="探春慢 姜夔 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>探春慢</h1>
			<div class="info"><span class="date">作者：姜夔</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
予自孩幼从先人宦于古沔，
女须因嫁焉。
中去复来几二十年，
岂惟姊弟之爱，
沔之父老儿女子亦莫不予爱也。
丙午冬，
千岩老人约予过苕霅①，
岁晚乘涛载雪而下，
顾念依依，
殆不能去。
作此曲别郑次皋、辛克清、姚刚中诸君。
衰草愁烟，
乱鸦送日，
风沙回旋平野。
拂雪金鞭，
欺寒茸帽，
还记章台走马。
谁念漂零久，
漫赢得幽怀难写。
故人清沔相逢，
小窗间共情话。
长恨离多会少，
重访问竹西，
珠泪盈把。
雁碛波平，
渔汀人散，
老去不堪游冶。
无奈苕溪月，
又照我扁舟东下。
甚日归来，
梅花零乱春夜。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="iyEKcPTnAx.html">下一篇</a>
				</div>
				<div class="old">
						<a href="Uu3KBYbGnl.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>