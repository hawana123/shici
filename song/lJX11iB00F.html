<!DOCTYPE html>
<html lang="zh-CN">
	<head>
<title>中华诗词网-戚氏</title>
<meta charset="utf-8" />
<meta name="keywords" content="戚氏 柳永 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>戚氏</h1>
			<div class="info"><span class="date">作者：柳永</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
晚秋天。
一霎微雨洒庭轩。
槛菊萧疏，
井梧零乱，
惹残烟。
凄然。
望江关，
飞云黯淡夕阳间。
当时宋玉悲感，
向此临水与登山。
远道迢递，
行人凄楚，
倦听陇水潺湲。
正蝉吟败叶，
蛩响衰草，
相应喧喧。
孤馆度日如年。
风露渐变，
悄悄至更阑。
长天净，
绛河清浅，
皓月婵娟。
思绵绵，
夜永对景，
那堪屈指，
暗想从前。
未名未禄，
绮陌红楼，
往往经岁迁延。
帝里风光好，
当年少日，
暮宴朝欢。
况有狂朋怪侣，
遇当歌、对酒竞留连。
别来迅景如梭，
旧游似梦，
烟水程何限。
念利名、憔悴长萦绊。
追往事、空惨愁颜。
漏箭移、稍觉轻寒。
渐呜咽、画角数声残。
对闲窗畔，
停灯向晓，
抱影无眠。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="xKrrhFWLrh.html">下一篇</a>
				</div>
				<div class="old">
						<a href="Iq6bq6qhXU.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>