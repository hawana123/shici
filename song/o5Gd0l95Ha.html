<!DOCTYPE html>
<html lang="zh-CN">
	<head>
<title>中华诗词网-浣溪沙十三首</title>
<meta charset="utf-8" />
<meta name="keywords" content="浣溪沙十三首 蔡伸 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>浣溪沙十三首</h1>
			<div class="info"><span class="date">作者：蔡伸</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
窗外疏篁对节金。
画桥新绿一篙深。
沈沈清夜对横参。
酒晕半消红玉脸，
云鬟轻制小犀簪。
梦回陈迹杳难寻。
窗外桃花烂熳开。
年时曾伴玉人来。
一枝斜插凤皇钗。
今日重来人事改，
花前无语独徘徊。
凄凉怀抱可怜哉。
漠漠新田绿未齐。
柳阴阴下水平堤。
竹间时有乳鸦啼。
云敛屏山横枕畔，
夜阑璧月转林西。
玉芝香里彩鸳栖。
木似文犀感月华。
寸根移种自仙家。
春兰秋菊浪矜夸。
玉露初零秋夜永，
幽香直入小窗纱。
此时风月独输他。
苹末风轻入夜凉。
飞桥画阁跨方塘。
月移花影上回廊。
粲枕随钗云鬓乱，
红绵扑粉玉肌香。
起来携手看鸳鸯。
浅褐衫儿寿带藤。
碾花如意枕冠轻。
凤鞋弓小称娉婷。
约略梳妆随事好，
出尘标韵出尘清。
一枝梅映玉壶冰。
且斗尊前见在身。
昔游如梦可销魂。
玉容依约旧精神。
千里重来人事改，
一杯相属意还新。
韶华不减洞中春。
沙上寒鸥接翼飞。
潮生潮落水东西。
征船鸣橹趁潮归。
望断碧云无锦字，
谩题红叶有新诗。
黄昏微雨倚阑时。
双佩雷文拂手香。
青纱衫子淡梳妆。
冰姿绰约自生凉。
虚掉玉钗惊翡翠，
缓移兰棹趁鸳鸯。
鬓鬟风乱绿云长。
叶剪玻璃芯糁金。
清香端不数琼沈。
独将高韵冠芗林。
千里江山新梦後，
一天风露小庭深。
主人归兴已駸駸。
玉趾弯弯一折弓。
秋波剪碧滟双瞳。
浅颦轻笑意无穷。
夜静拥炉熏督耨，
月明飞棹采芙蓉。
别来欢事少人同。
窄窄霜绡稳称身。
强临歌酒惨离魂。
故人相遇益伤神。
断雨残云千里隔，
琼枝璧月四时新。
为君留取镜中春。
紫燕双双掠水飞。
廉纤小雨未成泥。
篱边开尽野蔷薇。
会少离多终有恨，
暂来还去益堪悲。
後期重约采莲时。
以上蔡伸作品《浣溪沙》共13首        

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="YDKsMS3le6.html">下一篇</a>
				</div>
				<div class="old">
						<a href="U8CHdP4lgQ.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>