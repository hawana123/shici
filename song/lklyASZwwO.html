<!DOCTYPE html>
<html lang="zh-CN">
	<head>
<title>中华诗词网-浣溪沙二○首</title>
<meta charset="utf-8" />
<meta name="keywords" content="浣溪沙二○首 辛弃疾 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>浣溪沙二○首</h1>
			<div class="info"><span class="date">作者：辛弃疾</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
百世孤芳肯自媒。
直须诗句与推排。
不然唤近酒边来。
自有渊明方有菊，
若无和靖即无梅。
只今何处向人开。
北陇田高踏水频。
西溪禾早已尝新。
隔墙沽酒□纤鳞。
忽有微凉何处雨，
更无留影霎时云。
卖瓜声过竹边村。
草木於人也作疏。
秋来咫尺共荣枯。
空山晚翠孰华余。
孤竹君穷犹抱节，
赤松子嫩已生须。
主人相爱肯留无。
寸步人间百尺楼。
孤城春水一沙鸥。
天风吹树几时休。
突兀趁人山石狠，
朦胧避路野花羞。
人家平水庙东头。
父老争言雨水匀。
眉头不似去年颦。
殷勤谢却甑中尘。
啼鸟有时能劝客，
小桃无赖已撩人。
梨花也作白头新。
歌串如珠个个匀。
被花勾引笑和颦。
向来惊动画梁尘。
莫倚笙歌多乐事，
相看红紫又抛人。
旧巢还有燕泥新。
花向今朝粉面匀，
柳因何事翠眉颦？
东风吹雨细于尘。
自笑好山如好色，
只今怀树更怀人。
闲愁闲恨一番新。
酒面低迷翠被重。
黄昏院落月朦胧。
堕髻啼妆孙寿醉，
泥秦宫。
试问花留春几日，
略无人管雨和风。
瞥向绿珠楼下见，
坠残红。
梅子熟时到几回。
桃花开後不须猜。
重来松竹意徘徊。
惯听禽声浑可谱，
饱观鱼阵已能排。
晚云挟雨唤归来。
妙手都无斧凿瘢。
饱参佳处却成颦。
恰如春入浣花村。
笔墨今宵光有艳，
管弦从此悄无言。
主人席次两眉轩。
侬是嶔崎可笑人。
不妨开口笑时频。
有人一笑坐生春。
歌欲颦时还浅笑，
醉逢笑处却轻颦。
宜颦宜笑越精神。
强欲加餐竟未佳。
只宜长伴病僧斋。
心似风吹香篆过，
也无灰。
山上朝来云出岫，
随风一去未曾回。
次第前村行雨了，
合归来。
寿酒同斟喜有馀。
朱颜却对白髭须。
两人百岁恰乘除。
婚嫁剩添儿女拜，
平安频拆外家书。
年年堂上寿星图。
台倚崩崖玉灭瘢。
青山却作捧心颦。
远林烟火几家村。
引入沧浪鱼得计，
展成寥阔鹤能言。
几时高处见层轩。
未到山前骑马回。
风吹雨打已无梅。
共谁消遣两三杯。
一似旧时春意思，
百无是处老形骸。
也曾头上带花来。
细听春山杜宇啼。
一声声是送行诗。
朝来白鸟背人飞。
对郑子真岩石卧，
趁陶元亮菊花期。
而今堪诵北山移。
新葺茅檐次第成。
青山恰对小窗横。
去年曾共燕经营。
病怯杯盘甘止酒，
老依香火苦翻经。
夜来依旧管弦声。
艳杏夭桃两行排。
莫携歌舞去相催。
次第未堪供醉眼，
去年栽。
春意才从梅里过，
人情都向柳边来。
咫尺东家还又有，
海棠开。
这里裁诗话别离。
那边应是望归期。
人言心急马行迟。
去雁无凭传锦字，
春泥抵死污人衣。
海棠过了有荼蘼。
总把平生入醉乡。
大都三万六千场。
今古悠悠多少事，
莫思量。
微有寒些春雨好，
更无寻处野花香。
年去年来还又笑，
燕飞忙。
以上辛弃疾作品《浣溪沙》共20首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="RLPMC36Cp9.html">下一篇</a>
				</div>
				<div class="old">
						<a href="u2jINng6tr.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>