<!DOCTYPE html>
<html lang="zh-CN">
	<head>
<title>中华诗词网-乐语二一首</title>
<meta charset="utf-8" />
<meta name="keywords" content="乐语二一首 王义山 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>乐语二一首</h1>
			<div class="info"><span class="date">作者：王义山</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
慈元宫殿五云开。
寿献九霞杯。
步随王母共徘徊。
仙子下瑶台。
红袖引翻鸾镜媚，
婆娑雪□风回。
繁弦脆管莫相催。
齐唱柘枝来。
端的长春春不老。
玉颊微红，
酒晕精神好。
多谢天工相懊恼。
花间不问春迟早。
风外新篁摇翠葆。
长乐宫边，
绿阴笼驰道。
此际称觞非草草。
绛仙亲下蓬莱岛。
风吹仙袂飘飘举，
底事下蓬莱。
东朝遥祝万年杯。
玉液泻金垒。
天上蟠桃又熟，
晕酡颜、红染芳腮。
年年摘取献天阶。
齐舞柘枝来。
还比蒲桃天上植。
稚柳阴中，
蜀锦开如织。
万岁藤边娇五色。
宜春馆里香寻觅。
七十二行鲜的的。
岁岁如今，
早趁薰风摘。
金掌露浓堪爱惜。
龙涎华润凝光碧。
金阙深深，
正夏日初长禁柳青。
祥烟纷簇，
红云一朵，
飞度彤庭。
千妃随步处，
觉薰风、微拂觚棱。
天颜喜，
向东朝长乐，
献九霞觥。
分明。
西崑王母，
来从光碧驾飞軿。
为言今日，
金仙新浴，
共庆长生。
捧桃上寿，
天一笑、赐宴蓬瀛。
沸欢声。
道明朝前殿，
又祝椿龄。
龙楼日永，
鹤禁风薰，
拂晓寿星光现。
无限霞裾，
欣传帝母，
与佛同生华旦。
佳气慈闱，
看龙颜欢动，
玉卮亲劝。
捧祝殷勤，
对萱草青松，
菖蒲翠软。
奇香喷，
阶前芍药，
频繁红深紫浅。
遥望千官鹭序，
晓仗初齐，
趋觐慈元宫殿。
更喜明朝，
虹流佳节，
同听嵩山呼万。
湛露重重，
燕庆两宫，
盛事如今亲见。
齐祝愿、西崑凝碧，
南山增绿，
与天齐算。
身长好，
年年拜舞宫花颤。
秘传玉诀自灵修。
家在仙山最上头。
更有仙茅香馥郁，
年年今日，
薰风时候，
掇取献龙楼。
莫忘九疑山上侣。
住在山中，
白石清泉处。
好与长年沾雨露。
灵根下遣蟠虬护。
青青九节长如许。
早晚成花，
教见薰风度。
十二节添须记取。
千年一节从头数。
千年紫极锁烟萝。
艳质含羞敛翠蛾。
远睇慈元称寿处，
不妨连臂，
大家重与，
楚舞更吴歌。
日日传宣金掌露。
当殿芳菲，
似约春长驻。
微紫深红浑谩与。
淡妆偏趁泥金缕。
拂早薰风花里度。
吹送香尘，
东殿称觞处。
歌罢花仙归洞府。
彩鸾驾雾来南浦。
十样仙葩天也爱。
留住春光，
一一娇相赛。
万里莺花开世界。
园林点检随时采。
□□□眉仙体态。
天与司花，
舞彻歌还再。
献与千官头上戴。
年年万岁声中拜。
岁岁丹霞天近处。
借问殷勤，
何以逢兰杜。
碧砌玉阑春不去。
清香长逐薰风度。
况是恩光新雨露。
绿叶青青，
葱翠长如许。
端的萱花仙伴侣。
年年今日阶前舞。
西山元是神仙境，
瑞气郁森森。
彩鸾飞下五云深。
急管递繁音。
碧鬓□斜花欲颤，
轻盈莲步移金。
紫檀催拍莫沈吟。
传入柘枝心。
戏衮玉球添一笑。
笑道轻狂，
似恁人间少。
偏倚龙池依凤沼。
随风得得低回绕。
掠面点衣夸百巧。
似雪飞花，
点束梁圆好。
惹住金虬香篆袅。
上林不放春光老。
先献此花名字好。
密叶长青，
翠羽摇仙葆。
紫禁风薰惊夏到。
花飞细□香堪扫。
拂晓宫娃争报道。
无限琼妃，
缥缈来蓬岛。
来向慈闱勤颂祷。
万年枝□同难老。
闲云潭影日悠悠。
暮倚朱帘更少留。
龙寿本齐箕与翼，
□从今日，
一年一度，
东极庆千秋。
消息一年传一度。
万岁枝香，
总是留春处。
曾倚东风娇不语。
玉阶霞袂飘飘举。
蓬莱清浅红云路。
结子新成，
要荐金盘去。
一实三千须记取。
东朝宴罢回青羽。
新吴曾遇许旌阳。
宝气横空一剑长。
愿祝慈闱长不老，
天长地久，
有如此柏，
万古镇苍苍。
移向慈元供寿佛。
压倒群花，
端的成清绝。
青萼玉包全未拆。
薰风微处留香雪。
未拆香包香已冽。
沈水龙涎，
不用金炉爇。
花露轻轻和玉屑。
金仙付与长生诀。
犹是太真亲手植。
猩染鲜葩，
岁岁如曾拭。
绛节青旌光耀日。
分明是个神仙匹。
引领金扉红的的。
下有仙妃，
纤手轻轻摘。
为道朱颜常似得。
今朝摘取呈慈极。
自在云间白鹤飞。
晴川浴罢不胜衣。
旋裁五色冰蚕锦，
千花覆处，
三呼声里，
惹得御香归。
以上王义山作品《乐语》共21首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="nCXSqnWEkt.html">下一篇</a>
				</div>
				<div class="old">
						<a href="Xp8RVFsUTp.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>