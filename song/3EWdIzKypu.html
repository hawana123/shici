<!DOCTYPE html>
<html lang="zh-CN">
	<head>
<title>中华诗词网-西江月十七首</title>
<meta charset="utf-8" />
<meta name="keywords" content="西江月十七首 辛弃疾 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>西江月十七首</h1>
			<div class="info"><span class="date">作者：辛弃疾</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
八万四千偈后，
更谁妙语披襟。
纫兰结佩有同心。
唤取诗翁来饮。
镂玉栽冰著句，
高山流水知音。
胸中不受一尘侵。
却怕灵均独醒。
粉面都成醉梦，
霜髯能几春秋。
来时诵我伴牢愁。
一见尊前似旧。
诗在阴何侧畔，
字居罗赵前头。
锦囊来往几时休。
已遣蛾眉等候。
风月亭危致爽，
管弦声脆休催。
主人只是旧时怀。
锦瑟旁边须醉。
玉殿何须侬去，
沙堤只要公来。
看看红药又翻阶。
趁取西湖春会。
宫粉厌涂娇额，
浓妆要压秋花。
西真人醉忆仙家。
飞珮丹霞羽化。
十里芬芳未足，
一亭风露先加。
杏腮桃脸费铅华。
终惯秋蟾影下。
画栋新垂帘幕，
华灯未放笙歌。
一杯潋滟泛金波。
先向太夫人贺。
富贵吾应自有，
功名不用渠多。
只将绿鬓抵羲娥。
金印须教斗大。
金粟如来出世，
蕊宫仙子乘风。
清香一袖意无穷。
洗尽尘缘千种。
长为西风作主，
更居明月光中。
十分秋意与玲珑。
拼却今宵无梦。
千丈悬崖削翠，
一川落日熔金。
白鸥来往本无心。
选甚风波一任。
别浦鱼肥堪脍，
前村酒美重斟。
千年往事已沈沈。
闲管兴亡则甚。
且对东君痛饮，
莫教华发空催。
琼瑰千字已盈怀。
消得津头一醉。
休唱阳关别去，
只今凰诏归来。
五云两两望三台。
已觉精神聚会。
人道偏宜歌舞，
天教只入丹青。
喧天画鼓要他听。
把著花枝不应。
何处娇魂瘦影，
向来软语柔情。
有时醉里唤卿卿。
却被傍人笑问。
剩欲读书已懒，
只因多病长闲。
听风听雨小窗眠。
过了春光太半。
往事如寻去鸟，
清愁难解连环。
流莺不肯入西园。
唤起画梁飞燕。
贪数明朝重九。
不知过了中秋。
人生有得许多愁。
惟有黄花如旧。
万象亭中殢酒。
九江阁上扶头。
城鸦唤我醉归休。
细雨斜风时候。
堂上谋臣帷幄，
边头猛将干戈。
天时地利与人和。
燕可伐与曰可。
此日楼台鼎鼐，
他时剑履山河。
都人齐和大风歌。
管领群臣来贺。
万事云烟忽过，
百年蒲柳先衰。
而今何事最相宜？
宜醉宜游宜睡。
早趁催科了纳，
更量出入收支。
乃翁依旧管些儿，
管竹管山管水。
秀骨青松不老，
新词玉佩相磨。
灵槎准拟泛银河。
剩摘天星几个。
奠枕楼东风月，
驻春亭上笙歌。
留君一醉意如何。
金印明年斗大。
一柱中擎远碧，
两峰旁依高寒。
横陈削就短长山。
莫把一分增减。
我望云烟目断，
人言风景天悭。
被公诗笔尽追还。
更上层楼一览。
醉里且贪欢笑，
要愁那得功夫。
近来始觉古人书，
信着全无是处。
昨夜松边醉倒，
问松我醉如何？
只疑松动要来扶，
以手推松曰去！
以上辛弃疾作品《西江月》共17首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="mTv5aTNVPJ.html">下一篇</a>
				</div>
				<div class="old">
						<a href="MwAP2bbxN6.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>