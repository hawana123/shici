<!DOCTYPE html>
<html lang="zh-CN">
	<head>
<title>中华诗词网-虞美人十八首</title>
<meta charset="utf-8" />
<meta name="keywords" content="虞美人十八首 刘辰翁 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>虞美人十八首</h1>
			<div class="info"><span class="date">作者：刘辰翁</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
花心定有何人捻。
晕晕如娇靥。
一痕明月老春宵。
正似酥胸潮脸、不曾销。
当年掌上开元宝。
半是杨妃爪。
若教此掏到痴人。
任是高墙无路、蝶翻身。
黄柑擘破传春雾。
新酒如清露。
城中也是几分灯。
自爱城山堂上、两三星。
枝头未便风和雨。
寂寞无歌舞。
天公肯放上元晴。
自是六街三市、少人行。
黄帘绿幕窗垂雾。
表立如承露。
夕郎偷看御街灯。
归奔河边残点、乱如星。
开园蒋李游春雨。
蛱蝶穿人舞。
如今烟草锁春晴。
并与苏堤葛岭、不堪行。
娟娟二八清明了。
犹说淮阳早。
钱欧陆谱遍花光。
红到寿阳、也不说淮阳。
此花地望元非薄。
回首伤流落。
洛阳闲岁断春风。
怎不当时道是、洛阳红。
空明一朵扬州白。
红紫无□色。
是谁唤作水晶球。
惹起高烧银烛、上元愁。
去年一捧飞来雪。
不似渠千叶。
狂风一蹴过秋千。
憔悴玉人和泪、望婵娟。
楼台烟雨朱门悄。
乔木芳云杪。
半窗天晓又闻莺。
比似当年春尽、最关情。
客中自被啼鹃恼。
况落春归道。
满怀憔悴有谁知。
犹记涌金门外、送人时。
梅梢腊尽春归了。
毕竟春寒少。
乱山残烛雪和风。
犹胜阴山海上、窖群中。
年光老去才情在。
惟有华风改。
醉中幸自不曾愁。
谁唱春花秋叶、泪偷流。
轻衫倚望春晴稳。
雨压青梅损。
皱绡池影泛红蔫。
看取断云来去、似炉烟。
愁春来暮仍愁暮。
受却寒无数。
年来无地卖花栽。
向道明年花信、莫须来。
情知是梦无凭了。
好梦依然少。
单于吹尽五更风。
谁见梅花如泪、不言中。
儿童问我今何在。
烟雨楼台改。
江山画出古今愁。
人与落花何处、水空流。
秋阴团扇如人老。
渐近中秋好。
新凉远忆小楼边。
自在一窗明月、傍人眠。
多情谁到星河晓。
只道圆时少。
他年几处与君看。
长是成愁成恨、不成欢。
湿云待向三更吐。
更是沉沉雨。
眼前儿女意堪怜。
不说明朝後日、说明年。
当年知道晴三鼓。
便似佳期误。
笑他拜月不曾圆。
只是今朝北望、也凄然。
寿安楼子重重蕊。
少见如鱼尾。
向来染得渭脂红。
又自细摇花浪、动春风。
赬鳞似是人谁信。
但向残红认。
若教随水去悠然。
为报沙头玉鹭、莫贪鲜。
天香国色辞脂粉。
肯爱红衫嫩。
け然自取玉为衣。
似是银河水皱、织成机。
寒欺薄薄春无力。
月浸霓裳湿。
一窠香雪世间稀。
可惜不教留到、布衣时。
鞓红乾色无光霁。
须是鲜鲜翠。
け然一点系裙腰。
不著人间金屋、恐难销。
英英肯似焉支贵。
漫脱红霞帔。
落时且勿涴尘泥。
留向天台洞口、泛吾诗。
魏家品是君王后。
岂比昭容袖。
风吹满院绣囊香。
谁赐大师师号、退昭阳。
飞霞一落无根蒂。
空坠重华泪。
离披正午盛时休。
闲为思王重赋、洛神愁。
无花敢与姚黄比。
对对鸳鸯起。
识他金带万钉垂。
谁向麒麟楦里、卸猴绯。
潜溪以上难为说。
自是君恩别。
後来西子避无盐。
又道君王捉鼻、又何嫌。
徐家破镜昏如雾。
半面人间露。
等闲相约是看灯。
谁料人间天上、似流星。
朱门帘影深深雨。
憔悴新人舞。
天涯海角赏新晴。
惟有桥边卖镜、是闲行。
犹疑绿萼花微甚。
难与青莲并。
青莲朵朵是天人。
又向天人想见、洛阳春。
多情素质尘生步。
况被潘妃污。
此花仍是□微赬。
却似娇波波外、两眉青。
以上刘辰翁作品《虞美人》共18首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="TcTdMUHSti.html">下一篇</a>
				</div>
				<div class="old">
						<a href="iaR79bRC6h.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>