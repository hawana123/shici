<!DOCTYPE html>
<html lang="zh-CN">
	<head>
<title>中华诗词网-菩萨蛮十三首</title>
<meta charset="utf-8" />
<meta name="keywords" content="菩萨蛮十三首 赵师侠 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>菩萨蛮十三首</h1>
			<div class="info"><span class="date">作者：赵师侠</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
东皇不受人间俗。
为嫌花柳纷红绿。
特地閟春和。
连延雨雪多。
梅梢封玉蕊。
春半开犹未。
还恐怨韶华。
吹绵作柳花。
扁舟又向萧滩去。
危墙却系江头树。
风送雨声来。
凉生真快哉。
电光云际掣。
白浪天相接。
不用怯风波。
风波平地多。
多情可是怜高节。
濡毫幻出真清绝。
雨叶共风枝。
天寒人倚时。
萧萧襟韵胜。
堪与梅兄并。
不用翠成林。
坡仙曾赏音。
故人话别情难已。
故人此别何时会。
江上驻危亭。
离怀牵故情。
悠悠东去水。
簇簇渔村市。
应记合江滨。
潇湘别故人。
故人心尚如天远。
故心人更何由见。
肠断楚江头。
泪和江水流。
江流空滚滚。
泪尽情无尽。
不怨薄情人。
人情逐处新。
娇花媚柳新妆靓。
裙边微露双鸳并。
笑靥最多情。
春从两脸生。
香罗萦皓腕。
翠袖笼歌扇。
馀韵遏云低。
梁尘簌簌飞。
琼英为惜轻飞去。
可人妙笔移缣素。
潇洒向南枝。
永无开谢时。
闺房难并秀。
自是春风手。
何必问逃禅。
人间水墨仙。
霜风落木千山远。
护霜云散晴曦暖。
潇洒小旗亭。
山花照眼明。
粉妆匀未了。
一捻春风小。
把酒恨匆匆。
深情妩媚中。
水风叶底波光浅。
亭亭翠叶红妆面。
六月下塘春。
平铺云锦屏。
露凉轻点缀。
绿映珍珠袂。
浑似太真妃。
倚阑娇困时。
晚风断送归帆急。
重城回首天连碧。
犹有小楼情。
西山如旧青。
故园今渐近。
应卜灯花信。
一喜一牵萦。
平分两处心。
西风又老潇湘树。
翩翩黄叶辞枝去。
斜日淡云笼。
溪山烟霭中。
危阑闲独倚。
縠浪连天际。
残角起江城。
书空征雁横。
小春爱日融融暖。
危亭望处晴岚满。
江静绿回环。
横陈无际山。
清霜欺远树。
黄叶风扶去。
试探岭头梅。
点红开未开。
行舟荡漾鸣双桨。
江流为我添新涨。
指顾隔汀洲。
人归心尚留。
阳关三叠举。
怨柳离情苦。
何似莫来休。
不来无许愁。
以上赵师侠作品《菩萨蛮》共13首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Fk3ekHUcwJ.html">下一篇</a>
				</div>
				<div class="old">
						<a href="jF8FxvCw7i.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>