<!DOCTYPE html>
<html lang="zh-CN">
	<head>
<title>中华诗词网-菩萨蛮十七首</title>
<meta charset="utf-8" />
<meta name="keywords" content="菩萨蛮十七首 赵长卿 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>菩萨蛮十七首</h1>
			<div class="info"><span class="date">作者：赵长卿</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
赤栏干外桃花雨。
飞花已觉春归去。
柳色碧依依。
浓阴春昼迟。
海棠红未破。
匀糁胭脂颗。
风雨也相饶。
应怜粉面娇。
败荷倒尽芙蓉老。
寒光黯淡迷衰草。
行客易销魂。
笛飞何处村。
云寒天借碧。
树瘦烟笼直。
若个是乡关。
夕阳西去山。
炊烟一点孤村迥。
娇容敛尽天容净。
雁字忽横秋。
秋江泻客愁。
银钩空寄恨。
恨满凭谁问。
袖手立西风。
舟行秋色中。
春山已蹙眉峰绿。
春心骀荡难拘束。
惆怅为春伤。
惜花心更狂。
对花深有意。
且向花前醉。
花作有情香。
与人相久长。
方池新涨蒲萄绿。
晓来雨过花如浴。
测测杏园风。
梢头一捻红。
危楼愁独倚。
一寸心千里。
宿酒尚微醺。
懒装堆髻云。
枫林飒飒凋寒叶。
汀苹败蓼遥相接。
景物已非秋。
凄凉动客愁。
还家贫亦好。
肯厌杯中草。
香饭滑流匙。
三登快乐时。
隔江一带春山好。
平林新绿春光老。
休去倚阑干。
飞红不忍看。
东流何处去。
便是归舟路。
芳草外斜阳。
行人更断肠。
肩舆晓踏江头月。
月华冷浸消残雪。
雪月照疏篱。
梅花三两枝。
人怜花淡薄。
花恨人牢落。
不似那回时。
醺醺醉玉肌。
客帆卸尽风初定。
夜空霜落无江冷。
幸自不思归。
无端乌夜啼。
鸡鸣残月落。
到枕秋声恶。
有酒不须斟。
酒深愁转深。
梅花有意舒香粉。
舒香已得先春信。
香与露华清。
露浓愁杀人。
酒多愁愈重。
此意谁能共。
泪湿染衣斑。
夜霜金缕寒。
梅花枝上东风软。
朝来吹散真香远。
雅淡有馀清。
客心和泪倾。
美人临别夜。
月晃灯初灺。
玉枕小屏山。
眉尖曾细看。
日高犹恋珊瑚枕。
羞红不忿花如锦。
双燕运芹泥。
燕归人未归。
纵饶梳洗罢。
朱户何曾跨。
寂寞小房栊。
回文和泪封。
霜风飒飒溪山碧。
寒波一望伤行色。
落日淡荒村。
人家半掩门。
孤舟移野渡。
古木栖鸦聚。
著雨晚风酸。
貂裘不奈寒。
西风转柂蒹葭浦。
客愁生怕秋阑雨。
衾冷梦魂惊。
声声滴到明。
不眠敧枕听。
故故添新恨。
新恨有谁知。
天寒雁正稀。
新晴庭户春阴薄。
东风不度重帘幕。
第几小兰房。
雏莺初弄黄。
悄寒春未透。
不解寻花柳。
只恐渐春深。
愁生求友心。
杨花飞尽莺声涩。
杜娟唤得春归急。
病酒起来迟。
娇慵懒画眉。
宝奁金鸭冷。
重唤烧香饼。
著意炼龙涎。
纤纤手逴烟。
倚楼小小穿针女。
秋光点点蛛丝雨。
今夕是何宵。
龙车乌鹊桥。
经年谋一笑。
岂解令人巧。
不用问如何。
人间巧更多。
以上赵长卿作品《菩萨蛮》共17首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="8kCe5C5b7p.html">下一篇</a>
				</div>
				<div class="old">
						<a href="Rvr33Ug5h8.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>