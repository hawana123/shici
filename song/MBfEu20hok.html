<!DOCTYPE html>
<html lang="zh-CN">
	<head>
<title>中华诗词网-满江红三○首</title>
<meta charset="utf-8" />
<meta name="keywords" content="满江红三○首 刘克庄 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>满江红三○首</h1>
			<div class="info"><span class="date">作者：刘克庄</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
赤日黄埃，
梦不到、清溪翠麓。
空健羡、君家别墅，
几株幽独。
骨冷肌清偏要月，
天寒日暮尤宜竹。
想主人、杖履绕千回，
山南北。
宁委涧，
嫌金屋。
宁映水，
羞银烛。
叹出群风韵，
背时装束，
竞爱东邻姬傅粉，
谁怜空谷人如玉。
笑林逋、何逊漫为诗，
无人读。
畴昔胪传，
仗下奏、祥云五色。
何况是、西山弟子，
鹤山宾客。
上帝照临忠义胆，
老师付授文章脉。
问此君、彷佛似何人，
徂徕石。
园官菜，
登盘碧。
田舍米，
翻匙白。
懒投诗见素，
寄书杓直。
德耀不嫌为隐髻，
龟儿已解摇吟膝。
有谁怜、给札老相如，
家徒壁。
楮叶工夫，
辛苦似、镂冰炊砾。
君看取、天公巧处，
自然形色。
发彩已非前度绿，
眼花休问何时赤。
又谁能、月下待红娘，
传音息。
投辖饮，
追欢急。
持帚扫，
痴心惜。
有埙篪谐律，
不宵竽瑟。
点点散来居士室，
丛丛生占骚人国，
便高烧、绛蜡写乌丝，
留真迹。
祷祝封姨，
休把做、扬沙吹砾。
费西帝、许多薰染，
浓香深色。
满插铜匜芳气烈，
高张画烛祥光赤。
向先生、鼻观细参来，
三千息。
人老大，
年华急。
花妖艳，
天公惜。
到一枝摇落，
千林萧瑟。
摘蕊莫教轻糁地，
返魂依旧能倾国。
待彩云、月下再来时，
寻陈迹。
怪雨盲风，
留不住、江边行色。
烦问讯、冥鸿高士，
钓鳌词客。
千百年传吾辈话，
二三子系斯文脉。
听王郎、一曲玉箫声，
凄金石。
晞发处，
怡山碧。
垂钓处，
沧溟白。
笑而今拙宦，
他年遗直。
只愿常留相见面，
未宜轻屈平生膝。
有狂谈、欲吐且休休，
惊邻壁。
鹤驭来时，
长占定、一年清绝。
九万里、纤云收尽，
帝青空阔。
月露偏为丹桂地，
风霜欲放黄花节。
听玉笙、缥缈度缑山，
吹初彻。
曾直把，
龙鳞批。
曾戏取，
鲸牙拔。
向绛河濯足，
咸池晞发。
俗子底量吾辈事，
天仙不在臞儒列。
世岂无、瑶草与蟠桃，
堪攀掇。
笳鼓春城，
处处有、丰年语笑。
浑忘却、金莲前导，
青藜下照。
白雪唱来遍寡和，
朱颜老去难重少。
羡遨头、四十已专城，
真英妙。
奎文宠，
崇儒教。
田毛喜，
宽租诏。
有舂陵之什，
无潮州表。
怪雨盲风稀发作，
华星秋月争光耀。
看来年、此夜侍端门，
开佳兆。
见宰官身，
出只手、擎他宇宙。
筹边外、招徕名胜，
登崇勋旧。
不下莱公扶景德，
又如涑水开元祐。
尽从渠、干贽及吾门，
归斯受。
上林苑，
多花柳。
祁连塞，
稀刁斗。
更红旗破贼，
黄云栖亩。
阿母瑶池枝上实，
仙人太华峰头藕。
泻铜盘、沆瀣入金卮，
为公寿。
江左惟公，
争些子、吾其衽发。
谈笑里、旄头泛扫，
斗杓旋斡。
投一粒丹元气转，
下三数著输棋活。
把晋朝王谢传同看，
谁优劣。
飞凯奏，
清夔峡。
蠲和籴，
宽畿浙。
有三千功行，
待从头说。
玉斝满斟长寿酒，
冰轮探借中秋月。
更慈帏、喜见凤将雏，
添丹穴。
金甲雕戈，
记当日、辕门初立。
磨盾鼻、一挥千纸，
龙蛇犹湿。
铁马晓嘶营壁冷，
楼船夜渡风涛急。
有谁怜、猿臂故将军，
无功级。
平戎策，
从军什。
零落尽，
慵收拾。
把茶经香传，
时时温习。
生怕客谈榆塞事，
且教儿咏花间集。
叹臣之壮也不如人，
今何及。
奎墨西来，
落笔处、亲蒙天笑。
谁信道、郡人生怕，
福星移照。
宾客唱予还和汝，
使君安老兼怀少。
况醉能同乐醒能文，
新腔妙。
无诸国，
渐声教。
元结辈，
宣明诏。
恍梦中辽鹤，
重来华表。
一盏勘书殊简径，
万灯侍辇曾荣耀。
怪晴檐、乾鹊语查查，
公归兆。
老子年来，
颇自许、心肠铁石。
尚一点、消磨未尽，
爱花成癖。
懊恼每嫌寒勒住，
丁宁莫被晴烘坼。
柰暄风烈日太无情，
如何得。
张画烛，
频频惜。
凭素手，
轻轻摘。
更几番雨过，
彩云无迹。
今夕不来花下饮，
明朝空向枝头觅。
对残红满院杜鹃啼，
添愁寂。
礼乐衣冠，
浑靠定、堂堂国老。
出双手、把天裂处，
等闲补了。
谢傅东山心未遂，
周郎赤壁功犹小。
事难於张赵两元台，
扶炎绍。
恢鹤禁，
迎商皓。
开兔苑，
延枚叟。
喜奎星来聚，
旄头都扫。
重译争询裴令貌，
御诗也祝汾阳考。
更何须、远向海山求，
安期枣。
落日登楼，
谁管领、倦游狂客。
待唤起、沧浪渔父，
隔江吹笛。
看水看山身尚健，
忧晴忧雨头先白。
对暮云、不见美人来，
遥天碧。
山中鹤，
应相忆。
沙上鹭，
浑相识。
想石田茅屋，
草深三尺。
空有鬓如潘骑省，
断无面见陶彭泽。
便倒倾、海水浣衣尘，
难湔涤。
满腹诗书，
馀事到、穰苴兵法。
新受了、乌公书币，
著鞭垂发。
黄纸红旗喧道路，
黑风青草空巢穴。
向幼安、宣子顶头行，
方奇特。
溪峒事，
听侬说。
龚遂外，
无长策。
便献俘非勇，
纳降非怯。
帐下健儿休尽锐，
草间赤子俱求活。
到崆峒、快寄凯歌来，
宽离别。
梅雨初收，
浑不辨、东坡南荡。
清旦里、鼓铙动地，
车轮空巷。
画舫稍渐京辇俗，
红旗会踏吴儿浪。
共葬鱼娘子斩蛟翁，
穷欢赏。
麻与麦，
俱成长。
蕉与荔，
应来享。
有累臣泽畔，
感时惆怅。
纵使菖蒲生九节，
争如白发长千丈。
但浩然一笑独醒人，
空悲壮。
屈指耆英，
谁似得、三朝元老。
尚留个、管夷吾在，
何忧江表。
世道方占

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="00QLllMfed.html">下一篇</a>
				</div>
				<div class="old">
						<a href="F7YZGEI8s1.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>