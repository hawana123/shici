<!DOCTYPE html>
<html lang="zh-CN">
	<head>
<title>中华诗词网-玉楼春十三首</title>
<meta charset="utf-8" />
<meta name="keywords" content="玉楼春十三首 晏几道 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>玉楼春十三首</h1>
			<div class="info"><span class="date">作者：晏几道</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
斑骓路与阳台近，
前度无题初借问。
暖风鞭袖尽闲垂，
微月帘栊曾暗认。
梅花未足凭芳信，
弦语岂堪传素恨。
翠眉饶似远山长，
寄与此愁颦不尽。
采莲时候慵歌舞，
永日闲从花里度。
暗随蘋末晓风来，
直待柳梢斜月去。
停桡共说江头路，
临水楼台苏小住。
细思巫峡梦回时，
不减秦源肠断处。
当年信道情无价，
桃叶尊前论别夜。
脸红心绪学梅妆，
眉翠工夫如月画。
来时醉倒旗亭下，
知是阿谁扶上马。
忆曾挑尽五更灯，
不记临分多少话。
雕鞍好为莺花住，
占取东城南陌路。
尽教春思乱如云，
莫管世情轻似絮。
古来多被虚名误，
宁负虚名身莫负。
劝君频入醉乡来。
此是无愁无恨处。
东风又作无情计，
艳粉娇红吹满地。
碧楼帘影不遮愁，
还似去年今日意。
谁知错管春残事，
到处登临曾费泪。
此时金盏直须深，
看尽落花能几醉。
芳年正是香英嫩，
天与娇波长入鬓。
蕊珠宫里旧承恩，
夜拂银屏朝把镜。
云情去住终难信，
花意有无休更问。
醉中同尽一杯欢，
归后各成孤枕恨。
红绡学舞腰肢软，
旋织舞衣宫样染。
织成云外雁行斜，
染作江南春水浅。
露桃宫里随歌管，
—曲霓裳红日晚。
归来双袖酒成痕，
小字香笺无意展。
离鸾照罢尘生镜，
几点吴霜侵绿鬓。
琵琶弦上语无凭。
芳蔻梢头春有信。
相思拚损朱颜尽，
天若多情终欲问。
雪窗休记夜来寒，
桂酒已消人去恨。
旗亭西畔朝云住，
沉水香烟长满路。
柳阴分到画眉边，
花片飞来垂手处。
妆成尽任秋娘妒，
袅袅盈盈当绣户。
临风一曲醉朦腾，
陌上行人凝恨去。
轻风拂柳冰初绽，
细雨消尘云未散。
红窗青镜待妆梅，
绿陌高楼催送雁。
华罗歌扇金蕉盏，
记得寻芳心绪惯。
凤城寒尽又飞花，
岁岁春光常有限。
清歌学得秦娥似，
金屋瑶台知姓字。
可怜春恨—生心，
长带粉痕双袖泪。
从来懒话低眉事，
今日新声谁会意。
坐中应有赏音人，
试问回肠曾断未。
琼酥酒面风吹醒，
一缕斜红临晚镜。
小颦微笑尽妖娆，
浅注轻匀长淡净。
手挼梅蕊寻香径，
正是佳期期未定。
春来还为个般愁，
瘦损宫腰罗带剩。
一尊相遇春风里，
诗好似君人有几。
吴姬十五语如弦，
能唱当时楼下水。
良辰易去如弹指，
金盏十分须尽意。
明朝三丈日高时，
共拚醉头扶不起。
以上晏几道作品《玉楼春》共13首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="70rMuU3PQI.html">下一篇</a>
				</div>
				<div class="old">
						<a href="FEhVQ2qOm1.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>