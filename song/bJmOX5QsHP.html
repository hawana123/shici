<!DOCTYPE html>
<html lang="zh-CN">
	<head>
<title>中华诗词网-渔父词·渔父十五首</title>
<meta charset="utf-8" />
<meta name="keywords" content="渔父词·渔父十五首 蒲寿宬 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>渔父词·渔父十五首</h1>
			<div class="info"><span class="date">作者：蒲寿宬</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
白首渔郎不解愁。
长歌箕踞亦风流。
江上事，
寄蜉蝣。
灵均那更恨悠悠。
白水塘边白鹭飞。
龙湫山下鲫鱼肥。
敧雨笠，
著云衣。
玄真不见又空归。
葭荻横披众木东。
浪花如雪晚来风。
云母幌，
水晶宫。
莲花一叶白头翁。
江上浪花飞洒天。
拍阶鞺鞳屋如船。
月不夜，
水无边。
何处笛声人未眠。
江渚春风澹荡时。
斜阳芳草鹧鸪飞。
莼菜滑，
白鱼肥。
浮家泛宅不曾归。
琉璃为地水精天。
一叶渔舟浪满颠。
风肃肃，
露娟娟。
家在芦花何处边。
明月愁人夜未央。
篷窗如画水浪浪。
何处笛，
起凄凉。
梅花喷作一天霜。
飘忽狂风一霎间。
长鱼吹浪势如山。
牢系缆，
蓼花湾。
白鸥沙上伴人闲。
清晓朦胧古渡头。
烟中人语橹声柔。
云五色，
蜃成楼。
鸡鸣日出似罗浮。
搔首推篷晓色新。
雪花飘瞥大江滨。
渔父醉，
不收缗。
白髭红颊玉为人。
万里长江一钓丝。
萧萧蓬鬓任风吹。
微雨过，
片帆敧。
青山浓淡更多奇。
烟浦回环几百湾。
无人知此橛头船。
风露冷，
月娟娟。
云间一过看飞仙。
岩下无心云自飞。
塘边足雨水初肥。
龟曳尾，
绿毛衣。
荷盘无数尔安归。
野缆闲移石笋江。
旁人争看老眉庞。
铺月席，
展风窗。
飞来何处白鸥双。
远入茫茫无尽边。
渔舟来往似行天。
敧枕看，
不成眠。
谁识人间太乙仙。
以上蒲寿宬作品《渔父词/渔父》共15首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="FDRGtJYAF5.html">下一篇</a>
				</div>
				<div class="old">
						<a href="AfsjvyhRdL.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>