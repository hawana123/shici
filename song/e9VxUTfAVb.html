<!DOCTYPE html>
<html lang="zh-CN">
	<head>
<title>中华诗词网-忆江南</title>
<meta charset="utf-8" />
<meta name="keywords" content="忆江南 吕岩 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>忆江南</h1>
			<div class="info"><span class="date">作者：吕岩</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
淮南法，
秋石最堪夸。
位应乾坤白露节，
象移寅卯紫河车。
子午结朝霞。
王阳术，
得秘是黄牙。
万蕊初生将此类，
黄钟应律始归家。
十月定君夸。
黄帝术，
玄妙美金花。
玉液初凝红粉见，
乾坤覆载暗交加。
龙虎变成砂。
长生术，
玄要补泥丸。
彭祖得之年八百，
世人因此转伤残。
谁是识阴丹。
阴丹诀，
三五合玄图。
二八应机堪采运，
玉琼回首免荣枯。
颜貌胜凡姝。
长生术，
初九秘潜龙。
慎勿从高宜作客，
丹田流注气交通。
耆老反婴童。
修身客，
莫误入迷津。
气术金丹传在世，
象天象地象人身。
不用问东邻。
还丹诀，
九九最幽玄。
三性本同一体内，
要烧灵药切寻铅。
寻得是神仙。
长生药，
不用问他人。
八卦九宫看掌上，
五行四象在人身。
明了自通神。
学道客，
修养莫迟迟。
光景斯须如梦里，
还丹粟粒变金姿。
死去莫回归。
治生客，
审细察微言。
百岁梦中看即过，
劝君修炼保尊年。
不久是神仙。
瑶池上，
瑞雾霭群仙。
素练金童锵凤板，
青衣玉女啸鸾弦。
身在大罗天。
沉醉处，
缥渺玉京山。
唱彻步虚清燕罢，
不知今夕是何年。
海水又桑田。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="yueY4p3ckt.html">下一篇</a>
				</div>
				<div class="old">
						<a href="Zp9MlAuyLO.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>