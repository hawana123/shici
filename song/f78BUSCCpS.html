<!DOCTYPE html>
<html lang="zh-CN">
	<head>
<title>中华诗词网-浣溪沙二四首</title>
<meta charset="utf-8" />
<meta name="keywords" content="浣溪沙二四首 毛滂 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>浣溪沙二四首</h1>
			<div class="info"><span class="date">作者：毛滂</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
本是青门学灌园。
生涯浑在乱山前。
一犁春雨种瓜田。
别後倩云遮鹤帐，
来时和月寄渔船。
旁人莫做长官看。
碧户珠窗小洞房。
玉醅新压嫩鹅黄。
半青橙子可怜香。
风露满帘清似水，
笙箫一片醉为乡。
芙蓉绣冷夜初长。
碧浸澄沙上下天。
曲堤疏柳短长烟。
月明不待十分圆。
凿落未空牙板闹，
阑干久凭夹衣寒。
婵娟薄幸冷相看。
碧雾朦胧郁宝熏。
和风容曳舞帘旌。
花间千骑两朱轮。
金马天材文作锦，
玉堂仙骨气如冰。
湖山何似使君清。
花市东风卷笑声。
柳溪人影乱於云。
梅花何处暗香闻。
露湿翠云裘上月，
烛摇红锦帐前春。
瑶台有路渐无尘。
蕙炷犹熏百和秾。
兰膏正烂五枝红。
风流云散太匆匆。
仙草已添君胜爽，
醉乡肯为我从容。
剩风残月小庭空。
记得山翁往少年。
青楼一笑万金钱。
宝鞍逐月玉鞭寒。
老对冻醪留客话，
醉爬短发枕书眠。
伴人松雨隔疏帘。
锦里无端无素书。
长安秋晚忆家无。
故人来此尚踟蹰。
旧事殷勤休忘了，
老来凄断恶消除。
小楼雪夜记当初。
蜡烛花中月满窗。
楚梅初试寿阳妆。
麒麟为脯玉为浆。
花影烛光相动荡，
抱持春色入金觞。
鸭炉从冷醉魂香。
日照遮檐绣凤凰。
博山金暖一帘香。
尊前光景为君长。
不信腊寒雕鬓影，
渐匀春意上妆光。
梅花长共占年芳。
水北烟寒雪似梅。
水南梅闹雪千堆。
月明南北两瑶台。
云近恰如天上坐，
魂清疑向斗边来。
梅花多处载春回。
松菊秋来好在无。
寄声猿鹤莫情疏。
渊明不老久踟蹰。
打鼓枫林谁作社，
枕溪茅屋忆吾庐。
去年醉倒倩人扶。
晚色寒清如四檐。
梧桐冷碧到疏帘。
小花未了烛花偏。
瑶瓮孛堆春这里，
锦屏屈曲梦谁边。
熏笼香暖索衣添。
晚色轻凉入画船。
云峰飞尽玉为天。
疏飙自为月褰帘。
细酌流霞君且住，
更深风月更清妍。
为谁凄断小桥边。
魏紫姚黄欲占春。
不教桃杏见清明。
残红吹尽恰才晴。
芳草池塘新涨绿，
官桥杨柳半拖青。
秋千院落管弦声。
小圃韶光不待邀。
早通消耗与含桃。
晚来芳意半寒梢。
含笑不言春淡淡，
试妆未遍雨萧萧。
东家小女可怜娇。
小雨初收蝶做团。
和风轻拂燕泥乾。
秋千院落落花寒。
莫对清尊追往事，
更催新火续馀欢。
一春心绪倚阑干。
谢女清吟压郢楼。
楼前风转柳花球。
学成舞态却多羞。
半落琼瑶天又惜，
稍侵桃李蝶应愁。
酒家先当翠云裘。
烟柳风蒲冉冉斜。
小窗不用著帘遮。
载将山影转湾沙。
略彴断时分岸色，
蜻蜓立处过汀花。
此情此水共天涯。
滟滟金波暖做春。
疏疏烟柳瘦於人。
柳边半醉不胜情。
未解画船留待月，
缓歌金缕细留云。
将云带月入东门。
银字笙箫小小童。
梁洲吹过柳桥风。
阿谁劝我玉杯空。
小醉径须眠锦瑟，
夜归不用照纱笼。
画船帘卷月明中。
月样婵娟雪样清。
索强先占百花春。
於中烛底好精神。
多恨肌肤元自瘦，
半残妆粉不忺匀。
十分全似那人人。
曾向瑶台月下逢。
为谁回首矮墙东。
春风吹酒退腮红。
庾岭殷勤通远信，
梅家潇洒有仙风。
晚香都在玉杯中。
竹送秋声入小窗。
香迷夜色暗牙床。
小屏风掩烛花长。
雁过故人无信息，
酒醒残梦寄凄凉。
画桥露月冷鸳鸯。
以上毛滂作品《浣溪沙》共24首        

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="yDPF7vIQLY.html">下一篇</a>
				</div>
				<div class="old">
						<a href="PDKG8UXRoZ.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>