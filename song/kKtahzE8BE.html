<!DOCTYPE html>
<html lang="zh-CN">
	<head>
<title>中华诗词网-探春令十二首</title>
<meta charset="utf-8" />
<meta name="keywords" content="探春令十二首 赵长卿 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>探春令十二首</h1>
			<div class="info"><span class="date">作者：赵长卿</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
冰檐垂箸，
雪花飞絮，
时方严肃。
向寻常摇曳，
凡花野草，
怎生敢夸红绿。
江梅孤洁无拘束。
只温然如玉。
自一般天赋，
风流清秀，
总不同粗俗。
冰澌池面。
柳摇金线，
春光无限。
问梅花底事，
收香藏蕊，
到此方舒展。
百花头上俱休管。
且惊开俗眼。
看绿阴结子，
成功调鼎，
有甚迟和晚。
雕墙风定，
绮窗烛灺，
沈吟独坐。
料雪霜深处，
司花神女，
暗里焚百和。
恼人一阵香初过。
把清愁薰破。
更那堪得，
冰姿玉貌，
痛与惜则个。
而今风韵，
旧时标致，
总皆奇绝。
再相逢还是，
春前腊後，
粉面凝香雪。
芳心自与群花别。
尽孤高清洁。
那情怀最是，
与人好处，
冷淡黄昏月。
龟纱隔雾，
绣帘钩月，
那时曾见。
照影儿、觑了千回百转。
素艳明於练。
柔肠堆满相思愿。
更重看几遍。
是天然不用，
施朱栊翠，
羞损桃花面。
楼头月满。
栏干风度，
有人肠断。
为多情、役得神魂撩乱。
又被梅萦绊。
对花沈醉应须拼。
且尊前相伴。
恨无端玉笛，
穿帘透幕，
好梦还惊散。
笙歌间错华筵启。
喜新春新岁。
菜传纤手青丝细。
和气入、东风里。
幡儿胜儿都姑媂。
戴得更忔戏。
愿新春已後，
吉吉利利。
百事都入意。
疏篱横出，
绿枝斜露，
笑盈盈地。
悄一似、初睹东邻女，
有无限、风流意。
半开折得琼瑰蕊。
惹新香沾袂。
放曲屏珠幌胆瓶儿里，
伴我醺醺睡。
数声回雁。
几番疏雨，
东风回暖。
甚今年、立得春来晚。
过人日、方相见。
缕金幡胜教先办。
著工夫裁剪。
到那时睹当，
须教滴惜，
称得梅妆面。
溪桥山路。
竹篱茅舍，
凄凉风雨。
被摧残沮挫，
精神依旧，
无奈相思苦。
东君故与收拾取。
忍教他尘土。
向绿窗绣户，
朱栏小槛，
做个名花主。
新元才过，
渐融和气，
先到帘帏。
谩闲绕、柳径花蹊里。
探看试、春来未。
年时曾把春抛弃。
与春光陪泪。
待今春、日日花前沈醉。
款细偎红翠。
雨孱风瘦，
雪欺霜妒，
时光牢落。
怎奈向、天与孤高出众，
一任傍人恶。
凡花且莫相嘲谑。
尽强伊寂寞。
便饶他、百计千方就做，
酝藉如何学。
以上赵长卿作品《探春令》共12首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="HpdjymkZzK.html">下一篇</a>
				</div>
				<div class="old">
						<a href="Rtqk1xi6Ct.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>