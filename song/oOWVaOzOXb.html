<!DOCTYPE html>
<html lang="zh-CN">
	<head>
<title>中华诗词网-鹧鸪天十七首</title>
<meta charset="utf-8" />
<meta name="keywords" content="鹧鸪天十七首 向子諲 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>鹧鸪天十七首</h1>
			<div class="info"><span class="date">作者：向子諲</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
斗帐欢盟不计年。
谁知蓦地远如天。
何曾一霎离心上，
怎得而今在眼前。
鱼不断，
雁相连。
可无小字寄芳笺。
薄情已是抛人去，
更与新愁到酒边。
赣上人人说故侯。
从来文采更风流。
题诗谩道三千首，
别酒须拚一百筹。
乘画鷁，
衣轻裘。
又将春色过荆州。
合江绕岸垂杨柳，
总学歌眉叶叶愁。
几处秋千懒未收。
花梢柳外出纤柔。
霞衣轻举疑奔月，
宝髻敧倾若坠楼。
争缥缈，
斗风流。
蜂儿蛱蝶共嬉游。
朝朝暮暮春风里，
落尽梨花未肯休。
驾月新成碧玉梁。
青天万里泻银潢。
广寒宫里无双树，
无热池边不尽香。
承露液，
酿秋光。
直须一举累千觞。
不知世路风波恶，
何似芗林气味长。
江北江南雪未消。
此花独步百花饶。
青枝可爱难为杏，
绿叶初无不是桃。
多态度，
足风标。
蕊珠仙子醉红潮。
绝怜竹外横斜处，
似与芗林慰寂寥。
两个鸳鸯波上来。
一ь杨柳掌中回。
已愁共雪因风去，
更着繁弦急管催。
含浅笑，
劝深杯。
桃花气暖眼边开。
司空常见风流惯，
输与山翁醉玉摧。
露下风前处处幽。
官黄如染翠如流。
谁将天上蟾宫树，
散作人间水国秋。
香郁郁，
思悠悠。
几年梦魂绕江头。
今朝得到芗林醉，
白发相看万事休。
明月光中与客期。
一年秋半两圆时。
姮娥得意为长计，
织女欢盟可恨迟。
瞻玉兔，
倒琼彝。
追怀往事记新词。
浩歌直入沧浪去，
醉里归来凝不知。
莫问清江与洛阳。
山林总是一般香。
两家地占西南胜，
可是前人例姓杨。
石作枕，
醉为乡。
藕花菱角满池塘。
虽无中岛霓裳奏，
独鹤随人意自长。
浅浅妆成淡淡梅。
见梅忆着傍妆台。
书无鸿雁如何寄，
肠断催归作麽回。
千种恨，
百般猜。
为伊怀抱几时开。
可堪江上风头恶，
不放朝云入梦来。
说著分飞百种猜。
泥人细数几时回。
风流可惯曾孤冷，
怀抱如何得好开。
垂玉箸，
下香阶。
凭肩小语更兜鞋。
再三莫遣归期误，
第一频教入梦来。
戏彩堂深翠幕张。
南颸特地作微凉。
葵花向日枝枝似，
萱草忘忧日日长。
门有庆，
福无疆。
老人星与酒生光。
殷勤更假天吴手，
倾泻西江入寿觞。
小院深明别有天。
花能笑语柳能眠。
雪肌得酒於中暖，
莲步凌波分外妍。
钗燕重，
髻荷偏。
两山斜叠翠连娟。
朝云无限矜春态，
暮雨情知更可怜。
玉篆题名在九天。
而今且作地行仙。
挂冠神武归休後，
同醉芗林是几年。
龟游泳，
鹤蹁迁。
疏梅修竹两清妍。
欲知福寿都多少，
阁皂清江可比肩。
召埭初逢两妙年。
遥林玉树倚风前。
疏梅影里春同醉，
红芰香中月一船。
长怅恨，
短因缘。
空馀蝴蝶梦相连。
谁知瘴雨蛮烟地，
重上襄王玳瑁筵。
只有梅花似玉容。
云窗月户几尊同。
见来怨眼明秋水，
欲去愁眉淡远峰。
山万叠，
水千重。
一双蝴蝶梦能通。
都将泪作黄梅雨，
尽把情为柳絮风。
紫禁烟花一万重。
鳌山宫阙倚晴空。
玉皇端拱彤云上，
人物嬉游陆海中。
星转斗，
驾回龙。
五侯池馆醉春风。
而今白发三千丈，
愁对寒灯数点红。
以上向子諲作品《鹧鸪天》共17首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="wSZvch7J9C.html">下一篇</a>
				</div>
				<div class="old">
						<a href="85EazI2fg5.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>