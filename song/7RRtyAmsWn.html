<!DOCTYPE html>
<html lang="zh-CN">
	<head>
<title>中华诗词网-临江仙二四首</title>
<meta charset="utf-8" />
<meta name="keywords" content="临江仙二四首 辛弃疾 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>临江仙二四首</h1>
			<div class="info"><span class="date">作者：辛弃疾</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
春色饶君白发了，
不妨倚绿偎红。
翠鬟催唤出房栊。
垂肩金缕窄，
蘸甲宝杯浓。
睡起鸳鸯飞燕子，
门前沙暖泥融。
画楼人把玉西东。
舞低花外月，
唱澈柳边风。
逗晓莺啼声昵昵，
掩关高树冥冥。
小渠春浪细无声。
井床听夜雨，
出藓辘轳青。
碧草旋荒金谷路，
乌丝重记兰亭。
强扶残醉绕云屏。
一枝风露湿，
花重入疏棂。
风雨催春寒食近，
平原一片丹青。
溪边唤渡柳边行。
花飞蝴蝶乱，
桑嫩野蚕生。
绿野先生闲袖手，
却寻诗酒功名。
未知明日定阴晴。
今宵成独醉，
却笑众人醒。
鼓子花开春烂漫，
荒园无限思量。
今朝拄杖过西乡。
急呼桃叶渡，
为看牡丹忙。
不管昨宵风雨横，
依然红紫成行。
白头陪奉少年场。
一枝簪不住，
推道帽檐长。
记取年年为寿客，
只今明月相随。
莫教弦管便生衣。
引壶觞自酌，
须富贵何时。
入手清风词更好，
细书白茧乌丝。
海山问我几时归。
枣瓜如可啖，
直欲觅安期。
金谷无烟宫树绿，
嫩寒生怕春风。
博山微透暖薰笼。
小楼春色里，
幽梦雨声中。
别浦鲤鱼何日到，
锦书封恨重重。
海棠花下去年逢。
也应随分瘦，
忍泪觅残红。
老去浑身无著处，
天教只住山林。
百年光景百年心。
更欢须叹息，
无病也呻吟。
试向浮瓜沈李处，
清风散发披襟。
莫嫌浅後更频斟。
要他诗句好，
须是酒杯深。
老去惜花心已懒，
爱梅犹绕江村。
一枝先破玉溪春。
更无花态度，
全有雪精神。
剩向空山餐秀色，
为渠著句清新。
竹根流水带溪云。
醉中浑不记，
归路月黄昏。
冷雁寒云渠有恨，
春风自满余怀。
更教无日不花开。
未须愁菊尽，
相次有梅来。
多病近来浑止酒，
小槽空压新醅。
青山却自要安排。
不须连日醉，
且进两三杯。
六十三年无限事，
从头悔恨难追。
已知六十二年非。
只应今日是，
後日又寻思。
少是多非惟有酒，
何须过後方知。
从今休似去年时。
病中留客饮，
醉里和人诗。
莫向空山吹玉笛，
壮怀酒醒心惊。
四更霜月太寒生。
被翻红锦浪，
酒满玉壶冰。
小陆未须临水笑，
山林我辈锺情。
今宵依旧醉中行。
试寻残菊处，
中路侯渊明。
莫笑吾家苍壁小，
棱层势欲摩空。
相知惟有主人翁。
有心雄泰华，
无意巧玲珑。
天作高山谁得料，
解嘲试倩扬雄。
君看当日仲尼穷。
从人贤子贡，
自欲学周公。
偶向停云堂上坐，
晓猿夜鹤惊猜。
主人何事太尘埃。
低头还说向，
被召又重来。
多谢北山山下老，
殷勤一语佳哉。
借君竹杖与芒鞋。
径须从此去，
深入白云堆。
手拈黄花无意绪，
等闲行尽回廊。
卷帘芳桂散余香。
枯荷难睡鸭，
疏雨暗池塘。
忆得旧时携手处，
如今水远山长。
罗巾浥泪别残妆。
旧欢新梦里，
闲处却思量。
手种门前乌桕树，
而今千尺苍苍。
田园只是旧耕桑。
杯盘风月夜，
箫鼓子孙忙。
七十五年无事客，
不妨两鬓如霜。
绿窗剗地调红妆。
更从今日醉，
三万六千场。
小靥人怜都恶瘦，
曲眉天与长颦。
沈思欢事惜腰身。
枕添离别泪，
粉落却深匀。
翠袖盈盈浑力薄，
玉笙袅袅愁新。
夕阳依旧倚窗尘。
叶红苔郁碧，
深院断无人。
夜语南堂新瓦响，
三更急雨珊珊。
交情莫作细沙团。
死生贫富际，
试向此中看。
记取他年耆旧传，
与君名字牵连。
清风一枕晚凉天。
觉来还自笑，
此梦倩谁园。
一自酒情诗兴懒，
舞裙歌扇阑珊。
好天良夜月团团。
杜陵真好事，
留得一钱看。
岁晚人欺程不识，
怎教阿堵留连。
杨花榆荚雪漫天。
从今花影下，
只看绿苔圆。
忆醉三山芳树下，
几层风韵忘怀。
黄金颜色五花开。
味如庐橘熟。
贵似荔枝来。
闻道商山馀四老，
橘中自酿秋醅。
试呼名品细推排。
重重香腑脏，
偏殢圣贤杯。
窄样金杯教换了，
房栊试听珊珊。
莫教秋扇雪团团。
古今悲笑事，
长付後人看。
记取桔槔春雨後，
短畦菊艾相连。
拙於人处巧于天。
君看流水地，
难得正方园。
祗恐牡丹留不住，
与春约束分明。
未开微雨半开晴。
要花开定准，
又更与花盟。
魏紫朝来将进酒，
玉盘盂样先呈。
鞓红似向舞腰横。
风流人不见，
锦绣夜间行。
锺鼎山林都是梦，
人间荣辱休惊。
只消闲处过平生。
酒杯秋吸露，
诗句夜裁冰。
记取小窗风雨夜，
对床灯火多情。
问谁千里伴君行。
晚山眉样翠，
秋水镜般明。
住世都无菩萨行，
仙家风骨精神。
寿如山岳福如云。
金花汤沐诰，
竹马绮罗群。
更愿升平添喜事，
大家祷祝殷勤。
明年此地庆佳辰。
一杯千岁酒，
重拜太夫人。
醉帽吟鞭花不住，
却招花共商量。
人生何必醉为乡。
从教斟酒浅，
休更和诗忙。
一斗百篇风月地，
饶他老子当行。
从今三万六千场。
青青头上发，
还作柳丝长。
以上辛弃疾作品《临江仙》共24首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="pmFkZxZALl.html">下一篇</a>
				</div>
				<div class="old">
						<a href="fw5l3JPT07.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>