<!DOCTYPE html>
<html lang="zh-CN">
	<head>
<title>中华诗词网-哨遍</title>
<meta charset="utf-8" />
<meta name="keywords" content="哨遍 刘克庄 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>哨遍</h1>
			<div class="info"><span class="date">作者：刘克庄</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
胜处可宫，
平处可田，
泉土尤甘美。
深复深，
路绝住人稀。
有人兮、盘旋於此。
送子归。
是他隐居求志。
是要明主媒当世。
嗟此意谁论，
其言甚壮，
孔颜犹有遗旨。
大丈夫之被遇於时。
入则坐庙朝出旗麾。
列屋名姬，
夹道武夫，
满前才子。
噫。
有命存焉，
吾非恶此而逃之。
富贵人所欲，
如之何、幸而致。
向茂树堪休，
清泉可濯，
谷中别有闲天地。
况脍细於丝，
蕨甜似蜜，
采於山，
钓於水。
大丈夫不遇之所为。
唐处士、依稀是吾师。
觉山林、尊如朝市。
五侯门下宾客，
扰扰趋形势。
嗟盘之乐，
谁争子所，
占断千秋万岁。
呼童秣马更膏车，
便与君，
从此逝矣。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="5W3KY4GCjg.html">下一篇</a>
				</div>
				<div class="old">
						<a href="OvIsE5wxF6.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>