<!DOCTYPE html>
<html lang="zh-CN">
	<head>
<title>中华诗词网-木兰花·玉楼春十一首</title>
<meta charset="utf-8" />
<meta name="keywords" content="木兰花·玉楼春十一首 晏殊 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>木兰花·玉楼春十一首</h1>
			<div class="info"><span class="date">作者：晏殊</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
绿杨芳草长亭路，
年少抛人容易去。
楼头残梦五更钟，
花底离愁三月雨。
无情不似多情苦，
一寸还成千万缕。
天涯地角有穷时，
只有相思无尽处。
池塘水绿风微暖，
记得玉真初见面。
重头歌韵响峥琮。
入破舞腰红乱旋。
玉钩阑下香阶畔，
醉后不知斜日晚。
当时共我赏花人，
点检如今无一半。
春葱指甲轻拢拈。
五彩条垂双袖卷。
雪香浓透紫檀槽，
胡语急随红玉腕。
当头一曲情无限。
入破铮琮金凤战。
百分芳酒祝长春，
再拜敛容抬粉面。
东风昨夜回梁苑。
日脚依稀添一线。
旋开杨柳绿蛾眉，
暗拆海棠红粉面。
无情一去云中雁。
有意归来梁上燕。
有情无意且休论，
莫向酒杯容易散。
红条约束琼肌稳。
拍碎香檀催急衮。
垅头呜咽水声繁，
叶下间关莺语近。
美人才子传芳信。
明月清风伤别恨。
未知何处有知音，
长为此情言不尽。
帘旌浪卷金泥凤。
宿醉醒来长瞢鬆。
海棠开後晓寒轻，
流絮飞时春睡重。
美酒一杯谁与共。
往事旧欢时节动。
不如怜取眼前人，
免更劳魂兼役梦。
杏梁归燕双回首。
黄蜀葵花开应候。
画堂元是降生辰，
玉盏更斟长命酒。
炉中百和添香兽。
帘外青蛾回舞袖。
此时红粉感恩人，
拜向月宫千岁寿。
燕鸿过後莺归去。
细算浮生千万绪。
长於春梦几多时，
散似秋云无觅处。
闻琴解佩神仙侣。
挽断罗衣留不住。
劝君莫作独醒人，
烂醉花间应有数。
玉楼朱阁横金锁。
寒食清明春欲破。
窗间斜月两眉愁，
帘外落花双泪堕。
朝云聚散真无那。
百岁相看能几个。
别来将为不牵情，
万转千回思想过。
朱帘半下香销印。
二月东风催柳信。
琵琶旁畔且寻思，
鹦鹉前头休借问。
惊鸿去後生离恨。
红日长时添酒困。
未知心在阿谁边，
满眼泪珠言不尽。
紫薇朱槿繁开後。
枕簟微凉生玉漏。
玳筵初启日穿帘，
檀板欲开香满袖。
红衫侍女频倾酒。
龟鹤仙人来献寿。
欢声喜气逐时新，
青鬓玉颜长似旧。
以上晏殊作品《木兰花》共11首        

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="L9e6jd3DxX.html">下一篇</a>
				</div>
				<div class="old">
						<a href="JafL465bOx.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>