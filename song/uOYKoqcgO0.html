<!DOCTYPE html>
<html lang="zh-CN">
	<head>
<title>中华诗词网-六州二一首</title>
<meta charset="utf-8" />
<meta name="keywords" content="六州二一首 宋无名氏 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>六州二一首</h1>
			<div class="info"><span class="date">作者：宋无名氏</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
承皇统，
天地洽清宁。
熙帝载，
建民极，
百度推明。
崇让肄、博考儒经。
游豫腾谣诵，
星跸天行。
留绀宇、顺拜金庭。
兆庶动欢声。
灵心上达，
卿云成盖，
祥风袭物，
瑞日耀园清。
列圣孝德被寰瀛。
就阳位协吉，
周正俨簪缨。
交对越群灵。
皇威赫奕盛仪成。
徽册受鸿名。
鸡竿肆赦，
鸳行均庆，
翾飞浸泽，
期万保升平。
承景运，
天子奉明堂。
玉烛应，
金飚动，
万宝盈箱。
严法驾、天路龙骧。
采仗迎祥。
日色动扶桑。
款清庙、我诚将。
回御八鸾锵。
於皇仁孝，
祖宗来顾，
熙于四极，
令问载无疆。
躬严配、笙镛奏凤来翔。
瑞烟起，
浮帝衮，
玉步间天香。
升重宇、壁玉华光。
桂流觞。
神虞夕照熉黄。
九霄鸣佩下清厢。
齐拱太微傍。
群心同愿，
长临路寝，
三年讲礼，
显祀文王。
承圣绪，
垂意在升平。
驱貔虎，
策豪英。
号令肃天兵。
四方无复羽书征。
德泽浸群生。
睿谋雄俊，
绌汉高狭陋，
慕三皇二帝，
登闳缉乐缀文明。
将升岱狱告功成。
玉牒金绳。
腾宝飞声。
事难评。
轩鼎就、清都一梦俄顷。
飞霞佩，
乘龙驭，
羽卫入高清。
祥光浮动五色，
迎鸾凤，
杂箫笙。
因山功就，
同轨人至，
铭旌画翣，
行背重城。
楚笳凝咽，
汉仪雄盛，
攀慕伤情。
惟馀内传，
知向蓬瀛。
承天统，
圣主应昌辰。
宝箓降，
飚游至，
瑞命庆惟新。
崇大号，
仰奉高真。
献岁当初吉，
天下皆春。
谒秘宇、藻卫星陈。
芗霭极纷纶。
琼编焜耀，
仙衣綷，
垂旒俯拜，
荐献礼惟寅。
芬芳备，
精衷上达穹旻。
尊道祖，
享清庙，
助祭万方臻。
升泰畤、缛典弥文。
侍群臣。
汉庭儒雅彬彬。
烟飞火举毕严禋。
天地降氤氲。
高临华阙，
恩覃动植，
庆延宗社，
圣寿比灵椿。
崇严配，
衢室飨中宸。
寻汉礼，
崇唐典，
袭映情文。
方宝辂、羽卫星陈。
藻绣填驰路，
昭烂如云。
灵顾諟，
德升闻。
旷瑞集纷纶。
承平嘉靖，
收成和熟，
万方歌舞，
喜气满青旻。
成熙事、宣和舆物惟新。
展宫寝，
疑庙室，
飨帝极尊亲。
罄宸虑，
四海骈臻。
肃簪绅。
斋明际，
浃人神。
乾元盛则属兹辰。
皇业协华勋。
房心正位，
端居报政，
三年美荐，
广孝福吾民。
垂炎运，
真主嗣瑶图。
海波晏，
卿云烂，
日月丽皇都。
年屡稔、万宝山储。
广莫风生律，
一气潜嘘。
陈法驾、翠羽装舆。
清跸下天衢。
金匏六变，
欻然灵顾，
来车风马，
拜贶紫坛初。
奉神娱。
嘉笾荐，
美玉奠，
照荧。
星彩动，
霜华薄，
禁阁漏声疏。
回龙驭、宝瑞纷敷。
众心愉。
钧天别奏箫竽。
仙人楼上捧赦书。
舞鹤更踌蹰。
丹徼北，
穷沙漠，
涵皇泽，
盛德迈唐虞。
寰宇定，
四海奉文思。
书轨混，
梯航凑，
共戴昌期。
稽古典、方咏京坻。
耕籍丰民稼，
敦本农时。
陈羽卫、日月旌旗。
衮冕次坛壝。
帷宫宿设，
梐枑相差。
穆清端拱，
星毕照罘罳。
良宵永，
为民广洽，
庞褫奏、行漏昭庭燎，
铙吹鼓曾颸。
百神拥卫斗东移。
明发俨皇仪。
手揽洪縻。
丰年万亿与千斯。
德泽遍华夷。
回旋辂、天临双阙，
四方在宥，
永保鸿基。
皇抚极，
明德贯乾坤。
信星列，
卿云烂，
辉亘紫微垣。
思报贶、明诏祠宫，
练时搜旷典，
紫畤觚坛，
昭孝德、亲御和銮。
振鹭玉珊珊。
精纯谒款，
膋萧爌炀。
黄流湛澹，
百末布生兰。
扣天阍，
延飞驾，
相彷佛，
降云端。
神光集，
嘉响应，
霭霭万衣冠。
竣熙事清晓轻寒。
恣荣观。
华衣雾縠般般。
乾坤并贶庆君欢。
翘首圣恩宽。
遵皇极，
沛天泽，
灵心怿，
龟鼎永尊安。
九龙舆。
记春暮、幸蓬壶。
琼囿敞，
绣仗趋。
年华与逝水俱。
瑶京远，
信息断无。
宝津池面落花铺。
愁晚容车来禁涂。
凤箫鸾翣，
西指昭陵去。
旧赏蟠桃熟，
又见涨海枯。
应共灵真母，
曳霞裾。
宴清都。
恨满山隅。
春城翠柏藏乌。
扃户剑，
照灯鱼。
人间一梦觉馀。
泉宫窈窕锁夜龙，
银江澄澹浴仙凫。
烟冷金炉玉殿虚。
绿苔新长，
雕辇曾行处。
夜夜东朝月，
似旧照锦疏。
侍女盈盈泪珠。
良夜永，
玉漏正迟迟。
丹禁肃，
周庐列，
羽卫绕皇闱。
严鼓动，
画角声齐。
金管飘雅韵，
远逐轻颸。
荐嘉玉、躬祀神祗。
祈福为黔黎。
升中盛礼，
增高益厚，
登封检玉，
时迈合周诗。
玄文锡，
庆云五色相随。
甘露降，
醴泉涌，
三秀发灵芝。
皇犹播、史册光辉。
受鸿禧。
万年永固丕基。
吾君德、荡荡巍巍。
迈尧舜文思。
从今寰宇，
休牛归马，
耕田凿井，
鼓腹乐昌期。
明天子，
昔日丕纂鸿图。
躬道德，
崇学问，
稽古训，
访群儒。
日亲广厦、论唐虞。
讲求政治、想都俞。
君臣一德、志交孚。
外夷效顺，
犹自选车徒。
仁恩沾四国，
固结满寰区。
千年宗社，
万岁规摹。
重新天命出乾符。
老癃策杖相扶。
愿观德化遍方隅。
幸无死须臾。
谓宜圣寿等嵩呼。
遽登云舆。
上龙湖。
宸居幽寂紫云孤。
宸章宝画，
但与日星俱。
龙帷凤翣已载涂。
忍听笳鼓嗟呼。
齐天宇，
四海洽淳风。
接宝胄，
垂真检，
景祚无穷。
成玉牒、日观归功。
冀野升方鼎，
脽上由崇。
钦桧井、云跸巡东。
国本震为宫。
乾文焕炳，
真祠曲密，
重祥叠瑞，
琼蕴降高穹。
膺丕烈，
虔心建垂鸿。
询吉士，
郊兆执玉荐衷。
锺律应、云物迎空。
乐和轮囷。
嘉气葱葱。
天神来降发冲融。
玉烛四时

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="gIXXAZelLk.html">下一篇</a>
				</div>
				<div class="old">
						<a href="Z67tEO6wLf.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>