<!DOCTYPE html>
<html lang="zh-CN">
	<head>
<title>中华诗词网-采桑子二五首</title>
<meta charset="utf-8" />
<meta name="keywords" content="采桑子二五首 晏几道 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>采桑子二五首</h1>
			<div class="info"><span class="date">作者：晏几道</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
白莲池上当时月，
今夜重圆。
曲水兰船，
忆伴飞琼看月眠。
黄花绿酒分携后，
泪湿吟笺。
旧事年年，
时节南湖又采莲。
别来长忆西楼事结遍兰襟遗恨重寻弦断相如绿绮琴何时一枕逍遥夜细话初心若问如今也似当时著意深春风不负年年信，
长趁花期。
小锦堂西，
红杏初开第一枝。
碧箫度曲留人醉，
昨夜归迟。
短恨凭谁，
莺语殷勤月落时。
当时月下分飞处，
依旧凄凉。
也会思量，
不道孤眠夜更长。
泪痕揾遍鸳鸯枕，
重绕回廊。
月上东窗，
长到如今欲断肠。
非花非雾前时见，
满眼娇春。
浅笑微颦，
恨隔垂帘看未真。
殷勤借问家何处，
不在红尘。
若是朝云，
宜作今宵梦里人。
高吟烂醉淮西月，
诗酒相留。
明日归舟，
碧藕花中醉过秋。
文姬赠别双团扇，
自写银钩。
散尽离愁，
携得清风出画楼。
红窗碧玉新名旧，
犹绾双螺。
一寸秋波，
千斛明珠觉未多。
小来竹马同游客，
惯听清歌。
今日蹉跎，
恼乱工夫晕翠蛾。
花前独占春风早，
长爱江梅。
秀艳清杯，
芳意先愁凤管催。
寻香已落闲人后，
此恨难裁。
更晚须来，
却恐初开胜未开。
花时恼得琼枝瘦，
半被残香。
睡损梅妆，
红泪今春第一行。
风流笑伴相逢处，
白马游缰。
共折垂杨，
手捻芳条说夜长。
金风玉露初凉夜，
秋草窗前。
浅醉闲眠，
一枕江风梦不圆。
长情短恨难凭寄，
枉费红笺。
试拂幺弦，
却恐琴心可暗传。
芦鞭坠遍杨花陌，
晚见珍珍。
疑是朝云，
来作高唐梦里人。
应怜醉落楼中帽，
长带歌尘。
试拂香茵，
留解金鞍睡过春。
年年此夕东城见，
欢意匆匆。
明日还重，
却在楼台缥缈中。
垂螺拂黛清歌女，
曾唱相逢。
秋月春风，
醉枕香衾一岁同。
前欢几处笙歌地，
长负登临。
月幌风襟，
犹忆西楼着意深。
莺花见尽当时事，
应笑如今。
一寸愁心，
日日寒蝉夜夜砧。
秋来更觉消魂苦，
小字还稀。
坐想行思，
怎得相看似旧时。
南楼把手凭肩处，
风月应知。
别后除非，
梦里时时得见伊。
秋千散后朦胧月，
满院人闲。
几处雕阑，
一夜风吹杏粉残。
昭阳殿里春衣就，
金缕初干。
莫信朝寒，
明日花前试舞看。
日高庭院杨花转，
闲淡春风。
昨夜匆匆，
颦入遥山翠黛中。
金盆水冷菱花净，
满面残红。
欲洗犹慵，
弦上啼乌此夜同。
双螺未学同心绾，
已占歌名。
月白风清，
长倚昭华笛里声。
知音敲尽朱颜改，
寂寞时情。
一曲离亭，
借与青楼忍泪听。
谁将一点凄凉意，
送入低眉。
画箔闲垂，
多是今宵得睡迟。
夜痕记尽窗间月，
曾误心期。
准拟相思，
还是窗间记月时。
无端恼破桃源梦，
明日青楼。
玉腻花柔，
不学行云易去留。
应嫌衫袖前香冷，
重傍金虬。
歌扇风流，
遮尽归时翠黛愁。
西楼月下当时见，
泪粉偷匀。
歌罢还颦，
恨隔炉香看未真。
别来楼外垂杨缕，
几换青春。
倦客红尘，
长记楼中粉泪人。
湘妃浦口莲开尽，
昨夜红稀。
懒过前溪，
闲舣扁舟看雁飞。
去年谢女池边醉，
晚雨霏微。
记得归时，
旋折新荷盖舞衣。
心期昨夜寻思遍，
犹负殷勤。
齐斗堆金，
难买丹诚一寸真。
须知枕上尊前意，
占得长春。
寄语东邻，
似此相看有几人。
宜春苑外楼堪倚，
雪意方浓。
雁影冥濛，
正共银屏小景同。
可无人解相思处，
昨夜东风。
梅蕊应红，
知在谁家锦字中。
昭华凤管知名久，
长闭帘栊。
闻道春慵，
方倚庭花晕脸红。
可怜金谷无人后，
此会相逢。
三弄临风，
送得当筵玉盏空。
征人去日殷勤嘱，
莫负心期。
寒雁来时，
第一传书慰别离。
轻春织就机中素，
泪墨题诗。
欲寄相思，
日日高楼看雁飞。
以上晏几道作品《采桑子》共25首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="GFEigajAZj.html">下一篇</a>
				</div>
				<div class="old">
						<a href="Zhrdzyl0P9.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>