<!DOCTYPE html>
<html lang="zh-CN">
	<head>
<title>中华诗词网-倾杯序·倾杯乐</title>
<meta charset="utf-8" />
<meta name="keywords" content="倾杯序·倾杯乐 宋无名氏 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>倾杯序·倾杯乐</h1>
			<div class="info"><span class="date">作者：宋无名氏</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
昔有王生，
冠世文章，
尝随旧游江渚。
偶尔停舟寓目，
遥望江祠，
依依陌上闲步。
恭诣殿砌，
稽首瞻仰，
返回归路。
遇老叟，
坐于矶石，
貌纯古。
因语□，
子非王勃是致，
生惊询之，
片饷方悟。
子有清才，
幸对滕王高阁，
可作当年词赋。
汝但上舟，
休虑。
迢迢仗清风去。
到筵中、下笔华丽，
如神助。
会俊侣。
面如玉。
大夫久坐觉生怒。
报云落霞并飞孤鹜。
秋水长天，
一色澄素。
阎公竦然，
复坐华筵，
次诗引序。
道鸣鸾佩玉，
锵锵罢歌舞。
栋云飞过南浦。
暮帘卷向西山雨。
闲云潭影，
淡淡悠悠，
物换星移，
几度寒暑。
阁中帝子，
悄悄垂名，
在於何处。
算长江、俨然自东去。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="98RX1wrmxT.html">下一篇</a>
				</div>
				<div class="old">
						<a href="zCWzMalTTu.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>