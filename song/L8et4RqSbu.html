<!DOCTYPE html>
<html lang="zh-CN">
	<head>
<title>中华诗词网-减字木兰花二八首</title>
<meta charset="utf-8" />
<meta name="keywords" content="减字木兰花二八首 苏轼 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>减字木兰花二八首</h1>
			<div class="info"><span class="date">作者：苏轼</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
春光亭下。
流水如今何在也。
岁月如梭。
白首相看拟奈何。
故人重见。
世事年来千万变。
官况阑珊。
惭愧青松守岁寒。
春牛春杖。
无限春风来海上。
便与春工。
染得桃红似肉红。
春幡春胜。
一阵春风吹酒醒。
不似天涯。
卷起杨花似雪花。
春庭月午。
摇荡香醪光欲舞。
步转迥廊。
半落梅花婉娩香。
轻云薄雾。
总是少年行乐处。
不似秋光。
只与离人照断肠。
海南奇宝。
铸出团团如栲栳。
曾到崑崙。
乞得山头玉女盆。
绛州王老。
百岁痴顽推不倒。
海口如门。
一派黄流已电奔。
回风落景。
散乱东墙疏竹影。
满坐清微。
入袖寒泉不湿衣。
梦回酒醒。
百尺飞澜鸣碧井。
雪洒冰麾。
散落佳人白玉肌。
江南游女。
问我何年归得去。
雨细风微。
雨足如霜挽纻衣。
江亭夜语。
喜见京华新样舞。
莲步轻飞。
迁客今朝始是归。
娇多媚。
体柳轻盈千万态。
殢主尤宾。
敛黛含嚬喜又嗔。
徐君乐饮。
笑谑从伊情意恁。
脸嫩敷红。
花倚朱阑裹住风。
空床响琢。
花上春禽冰上雹。
醉梦尊前。
惊起湖风入坐寒。
转关镬索。
春水流弦霜入拨。
月堕更阑。
更请宫高奏独弹。
闽溪珍献。
过海云帆来似箭。
玉座金盘。
不贡奇葩四百年。
轻红酿白。
雅称佳人纤手擘。
骨细肌香。
恰是当年十八娘。
琵琶绝艺。
年纪都来十一二。
拨弄么弦。
未解将心指下传。
主人瞋小。
欲向东风先醉倒。
已属君家。
且更从容等待他。
凭谁妙笔。
横扫素缣三百尺。
天下应无。
此是钱塘湖上图。
一般奇绝。
云淡天高秋夜月。
费尽丹青。
只这些儿画不成。
柔和性气。
雅称佳名呼懿懿。
解舞能讴。
绝妙年中有品流。
眉长眼细。
淡淡梳妆新绾髻。
懊恼风情。
春著花枝百态生。
神闲意定。
万籁收声天地静。
玉指冰弦。
未动宫商意已传。
悲风流水。
写处寥寥千古意。
归去无眠。
一夜馀音在耳边。
双鬟绿坠。
娇眼横波眉黛翠。
妙舞蹁跹。
掌上身轻意态妍。
曲穷力困。
笑倚人旁香喘喷。
老大逢欢。
昏眼犹能仔细看。
双龙对起。
白甲苍髯烟雨里。
疏影微香。
下有幽人昼梦长。
湖风清软。
双鹊飞来争噪晚。
翠颭红轻。
时下凌宵百尺英。
天然宅院。
赛了千千并万万。
说与贤知。
表德元来是胜之。
今来十四。
海里猴儿奴子是。
要赌休痴。
六双骰儿六点儿。
天台旧路。
应恨刘郎来又去。
别酒频倾。
忍听阳关第四声。
刘郎未老。
怀恋仙乡重得到。
只恐因循。
不见如今劝酒人。
天真雅丽。
容态温柔心性慧。
响亮歌喉。
遏住行云翠不收。
妙词佳曲。
啭出新声能断续。
重客多情。
满劝金卮玉手擎。
惟熊佳梦。
释氏老君亲抱送。
壮气横秋。
未满三朝已食牛。
犀钱玉果。
利市平分沾四坐。
多谢无功。
此事如何到得侬。
贤哉令尹。
三仕已之无喜愠。
我独何人。
犹把虚名玷搢绅。
不如归去。
二顷良田无觅处。
归去来兮。
待有良田是几时。
晓来风细。
不会鹊声来报喜。
却羡寒梅。
先觉春风一夜来。
香笺一纸。
写尽回文机上意。
欲卷重开。
读遍千回与万回。
银铮旋品。
不用缠头千尺锦。
妙思如泉。
一洗闲愁十五年。
为公少止。
起舞属公公莫起。
风里银山。
摆撼鱼龙我自闲。
莺初解语。
最是一年春好处。
微雨如酥。
草色遥看近却无。
休辞醉倒。
花不看开人易老。
莫待春回。
颠倒红英间绿苔。
玉房金蕊。
宜在玉人纤手里。
淡月朦胧。
更有微微弄袖风。
温香熟美。
醉慢云鬟垂两耳。
多谢春工。
不是花红是玉红。
玉觞无味。
中有佳人千点泪。
学道忘忧。
一念还成不自由。
如今未见。
归去东园花似霰。
一语相开。
匹似当初本不来。
云鬟倾倒。
醉倚阑干风月好。
凭仗相扶。
误入仙家碧玉壶。
连天衰草。
下走湖南西去道。
一舸姑苏。
便逐鸱夷去得无。
云容皓白。
破晓玉英纷似织。
风力无端。
欲学杨花更耐寒。
相如未老。
梁苑犹能陪俊少。
莫惹闲愁。
且折江梅上小楼。
郑庄好客。
容我尊前先堕帻。
落笔生风。
籍籍声名不负公。
高山白早。
莹骨冰肤那解老。
从此南徐。
良夜清风月满湖。
以上苏轼作品《减字木兰花》共28首        

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Uhy7XmQngu.html">下一篇</a>
				</div>
				<div class="old">
						<a href="ctqlnRCH5i.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>