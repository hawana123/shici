<!DOCTYPE html>
<html lang="zh-CN">
	<head>
<title>中华诗词网-清平乐十一首</title>
<meta charset="utf-8" />
<meta name="keywords" content="清平乐十一首 陈德武 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>清平乐十一首</h1>
			<div class="info"><span class="date">作者：陈德武</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
娥眉淡伫。
未约心先许。
坐待不来来又去。
直到碧窗深处。
雨云偏妒妖娇。
几孤三五良宵。
要见残妆新画，
多应暮暮朝朝。
呼来吸去。
毕竟为谁主。
软力慢扶花柳舞。
禁不住颠狂处。
等闲天易凉炎。
每教人爱人嫌。
最是相思病起，
呼儿紧下珠帘。
黄梅雨住。
青草池塘暮。
轻许天然乐两部。
遥想周郎不顾。
生憎利口喃喃。
凭谁井塞泥缄。
最是玉人枕上，
几回梦断江南。
娇声娇语。
却似深闺女。
三叠琴心音一缕。
躲在绿阴深处。
此音宁与人知。
此身不与人欺。
薄暮背将斜月，
噤声飞上高枝。
啾啾唧唧。
夜夜鸣东壁。
如诉如歌如涕泣。
乱我离怀似织。
画堂帘幕沈深。
美人睡稳香衾。
懒妇知眠到晓，
尔虫枉自劳心。
轻姿傅粉。
学得偷香俊。
百紫千红人未问。
先与芳心折损。
一生天赋风流。
不知节去蜂愁。
堪笑庄周老子，
将身梦里追游。
三三两两。
夜夜教人想。
偷入霜绡斜隙帐。
直到珊瑚枕上。
玉人梦绕江南。
输他一饷肥甘。
莫恨我心儿毒，
只因你口儿馋。
丝丝线线。
惹起云根燕。
万里江山春欲遍。
多在梨花庭院。
经旬一见通宵。
恍如身在蓝桥。
记与巫山神女，
不禁暮暮朝朝。
随风情性。
聚散元无定。
雨过黄昏收拾尽。
送出月明花影。
谁言出岫无心。
腾腾飞上巫岑。
梦断不知何处，
玉人鬓上斜簪。
天孙自织。
经纬天南北。
明月楼台高百尺。
玉手昔曾亲摘。
种榆人去何年。
乘槎偶认张骞。
报道秋期近也，
好将巧思相传。
星星散散。
绕地无人管。
一点寒光虽有烂。
飞不到河西畔。
画堂花暗银釭。
井阑添个双双。
欲照相思两字，
藉风扶过虚窗。
以上陈德武作品《清平乐》共11首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="WW7Uci3t2h.html">下一篇</a>
				</div>
				<div class="old">
						<a href="46UhhzAfWj.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>