<!DOCTYPE html>
<html lang="zh-CN">
	<head>
<title>中华诗词网-莺啼序</title>
<meta charset="utf-8" />
<meta name="keywords" content="莺啼序 黄公绍 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>莺啼序</h1>
			<div class="info"><span class="date">作者：黄公绍</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
银云卷晴缥缈，
卧长龙一带。
柳丝蘸、几簇柔烟，
两市帘栋如画。
芳草岸、弯环半玉，
鳞鳞曲港双流会。
看碧天连水，
翻成箭样风快。
白露横江，
一苇万顷，
问灵槎何在。
空翠湿衣不胜寒，
日华金掌沆瀣。
甃花平、绿文衬步，
琼田涌出神仙界。
黛眉修，
依约雾鬟，
在秋波外。
阁嘘青蜃，
楼啄彩虹，
飞盖蹴鳌背。
灯火暮，
相轮倒影，
偷睇别浦，
片片归帆，
远自天际。
舞蛟幽壑，
栖鸦古木，
有人翦取松江水，
忆细鳞巨口鱼堪鲙。
波涵笠泽，
时见静影浮光，
霏阴万貌千态。
蒹葭深处，
应有闲鸥，
寄语休见怪。
倩洗却、香红尘面，
买个扁舟，
身世飘萍，
名利微芥。
阑干拍遍，
除东曹掾，
与天随子是我辈，
尽胸中、著得乾坤大。
亭前无限惊涛，
总把遥吟，
月明满载。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="NQavk25jfd.html">下一篇</a>
				</div>
				<div class="old">
						<a href="2rP8Y0vM1Q.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>