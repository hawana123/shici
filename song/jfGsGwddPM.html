<!DOCTYPE html>
<html lang="zh-CN">
	<head>
<title>中华诗词网-哨遍</title>
<meta charset="utf-8" />
<meta name="keywords" content="哨遍 辛弃疾 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>哨遍</h1>
			<div class="info"><span class="date">作者：辛弃疾</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
池上主人，
人适忘鱼，
鱼适还忘水。
洋洋乎，
翠藻青萍里。
想鱼兮、无便於此。
尝试思，
庄周正谈两事。
一明豕虱一羊蚁。
说蚁慕於膻，
於蚁弃知，
又说於羊弃意。
甚虱焚於豕独忘之。
却骤说於鱼为得计。
千古遗文，
我不知言，
以我非子。
子固非鱼，
噫。
鱼之为计子焉知。
河水深且广，
风涛万倾堪依。
有网罟如云，
鹈鹕成阵，
过而留泣计应非。
其外海茫茫，
下有龙伯，
饥时一啖千里。
更任公五十犗为饵。
使海上人人厌腥味。
似鲲鹏、变化能几。
东游入海，
此计直以命为嬉。
古来谬算狂图，
五鼎烹死，
指为平地。
嗟鱼欲事远游时。
请三思而行可矣。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="qi4enFI0jB.html">下一篇</a>
				</div>
				<div class="old">
						<a href="lZ1OrQE8AV.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>