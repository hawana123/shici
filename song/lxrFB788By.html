<!DOCTYPE html>
<html lang="zh-CN">
	<head>
<title>中华诗词网-鹧鸪天十三首</title>
<meta charset="utf-8" />
<meta name="keywords" content="鹧鸪天十三首 魏了翁 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>鹧鸪天十三首</h1>
			<div class="info"><span class="date">作者：魏了翁</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
春漏逢欢恐不深。
银花火树粲成林。
酒中和乐无穷味，
烛里光明一寸心。
金马朔，
玉堂寻。
风流文献未如今。
连宵坐我东风里，
春满肝脾月满襟。
夫子同年第太常。
偶然二内亦同乡。
其间更有真同处，
道义场中无别香。
花入思，
绣为肠。
不妨冬月作重阳。
家人但歉今年会，
犹欠腰金与鞠黄。
公在春官我已归。
公来东蜀我居西。
及公自遂移潼日，
正我由潼使遂时。
如有碍，
巧相违。
人生禁得几分飞。
只祈彼此身长健，
同处何曾有别离。
解后皇华并辔游。
追随世好学风流。
儿童拍手拦街笑，
只是酸寒魏梓州。
千炬烛，
数声讴。
不知白了几人头。
惺憁两眼看来惯，
且得人心乐便休。
两便星前秉烛游。
滔滔车马九河流。
耳听宣政升平曲，
目断炎兴未复州。
闻鼓吹，
强欢讴。
被人嗺送作遨头。
凭谁为扫妖氛静，
却与人间快活休。
内贵何妨知我希。
芳荪纽佩石兰衣。
不教尘外专云壑，
准向人间驾使騑。
忧国梦，
绕端闱。
静言思奋不能飞。
时因风雨思畴昔，
叹两苏公盍不归。
日日春风满范围。
海棠又发去年枝。
月笼火树更深後，
露滴燕支晓起时。
看不足，
醉为期。
宵征宁问角巾敧。
一春好处无多子，
不分西园掇取归。
日上午头度岁辰。
黄钟吹龠煦乾坤。
弦歌堂上三称寿，
风月亭前又见君。
人似旧，
景长新。
明朝六桂侍双椿。
蛮邦父老惊曾见，
得似君家别有春。
尚忆都门祖帐时。
重来动是十年期。
云拖暮雨留行色，
露挟秋凉入酒卮。
湖上雁，
水边犀。
未须矫首叹来迟。
北风满地尘沙暗，
宣室方劳丙夜思。
十载交盟可重寻。
剩於棠茇细论心。
云障晚日供秋思，
风递荷书作晚阴。
纡胜引，
豁尘襟。
未须紫马去駸駸。
玻璃无计留君住，
但乞天公三日霖。
谁把璇玑运化工。
参旗又挂玉梅东。
三三律琯声馀亥，
九九玄经卦起中。
新岁月，
旧游从。
一觞还似去年冬。
人间事会无终极，
分付翘关老令公。
遥想庭闱上寿时。
芝兰玉树俨成围。
问娘鼎鼎修何行，
一样都生及第儿。
春淡沲，
日熹微。
两头娘子玉东西。
一杯更为诸孙寿，
子舍新来恰上楣。
月落星稀露气香。
烟销日出晓光凉。
天东扶木三千丈，
一片丹心似许长。
淇以北，
洛之阳。
买花移竹且迷藏。
九重阊阖开黄道，
未信低回两鬓霜。
以上魏了翁作品《鹧鸪天》共13首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="f8q3q2fAEp.html">下一篇</a>
				</div>
				<div class="old">
						<a href="Bw9xuHfmib.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>