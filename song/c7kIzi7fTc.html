<!DOCTYPE html>
<html lang="zh-CN">
	<head>
<title>中华诗词网-哨遍</title>
<meta charset="utf-8" />
<meta name="keywords" content="哨遍 吴潜 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>哨遍</h1>
			<div class="info"><span class="date">作者：吴潜</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
在晋永和，
癸丑暮春，
初作兰亭会。
集众贤，
临峻岭崇山，
有茂林修竹流水。
畅幽情，
纵无管弦丝竹，
一觞一咏佳天气。
於宇宙之中，
游心骋目，
此娱信可乐只。
念人生相与放形骸。
或一室晤言襟抱开。
静躁虽殊，
当其可欣，
不知老至。
然倦复何之。
情随事改悲相系。
俯仰间遗迹，
往往俱成陈矣。
况约境变迁，
终期於尽，
修龄短景都能几。
谩古换今移，
时消物化，
痛哉莫大生死。
每临文吊往一兴嗟。
亦自悼不能喻於怀。
算彭殇、妄虚均尔。
今之视昔如契，
後视今犹昔。
故聊叙录时人所述，
概想世殊事异。
後之来者览斯文，
将悠然、有感於此。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="n5S3pIBWxe.html">下一篇</a>
				</div>
				<div class="old">
						<a href="ngYYiquH8q.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>