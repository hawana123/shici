<!DOCTYPE html>
<html lang="zh-CN">
	<head>
<title>中华诗词网-浣溪沙二五首</title>
<meta charset="utf-8" />
<meta name="keywords" content="浣溪沙二五首 向子諲 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>浣溪沙二五首</h1>
			<div class="info"><span class="date">作者：向子諲</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
霭霭停云覆短墙。
夭夭临水自然芳。
猗猗无处着清香。
珍重蓦山溪句好，
尊前频举不相忘。
濠梁梦蝶尽春狂。
百斛明珠得翠娥。
风流彻骨更能歌。
碧云留住劝金荷。
取醉归来因一笑，
恼人深处是横波。
酒醒情味却知麽。
爆竹声中一岁除。
东风送暖入屠苏。
瞳瞳晓色上林庐。
老去怕看新历日，
退归拟学旧桃符。
青春不染白髭须。
璧月光中玉漏清。
小梅疏影水边明。
似梅人醉月西倾。
梅欲黄时朝暮雨，
月重圆处短长亭。
旧愁新恨若为情。
冰雪肌肤不受尘。
脸桃眉柳暖生春。
手搓梅子笑迎人。
欲语又休无限思，
暂来还去不胜颦。
梦随蝴蝶过东邻。
翡翠衣裳白玉人。
不将朱粉污天真。
清风为伴月为邻。
枕上解随良夜梦，
壶中别是一家春。
同心小绾更尖新。
姑射肌肤雪一团。
掺掺玉手弄冰纨。
著人情思几多般。
水上月如天样远，
眼前花似镜中看。
见时容易近时难。
花想仪容柳想腰。
融融曳曳一团娇。
绮罗丛里最妖娆。
歌罢碧天零影乱，
舞时红袖雪花飘。
几回相见为魂销。
花样风流柳样娇。
雪中微步过溪桥。
心期春色到梅梢。
折得一枝归绿鬓，
冰容玉艳不相饶。
索人同去醉金蕉。
进步须於百尺竿。
二边休立莫中安。
要知玄露没多般。
花影镜中拈不起，
蟾光空里撮应难。
道人无事更参看。
乐在烟波钓是闲。
草堂松桂已胜攀。
梢梢新月几回弯。
一碧太湖三万顷，
屹然相对洞庭山。
况风浪起且须还。
绿绕红围宋玉墙。
幽兰林下正芬芳。
桃花气暖玉生香。
谁道广平心似铁，
艳妆高韵两难忘。
苏州老矣不能狂。
绿玉丛中紫玉条。
幽花疏淡更香饶。
不将朱粉污高标。
空谷佳人宜结伴，
贵游公子不能招。
小窗相对诵离骚。
南国风烟深更深。
清江相结是庐陵。
甘棠两地绿成阴。
九日黄花兄弟会，
中秋明月故人心。
悲欢离合古犹今。
人意天公则甚知。
故教小雨作深悲。
桃花浑似泪胭脂。
理棹又从今日去，
断肠还似去年时。
经行处处是相思。
瑞气氤氲拂水来。
金幢玉节下瑶台。
江梅岩桂一时开。
不尽秋香凝燕寝，
无边春色入尊罍。
临风嗅蕊共裴回。
守得梅开著意看。
春风几醉玉栏干。
去时犹自惜馀欢。
雨後重来花扫地，
叶间青子已团团。
凭谁寄与蹙眉山。
星斗昭回自一天。
疏梅池畔斗清妍。
蟠桃正熟藕如船。
叶上灵龟来瑞世，
林间白鹤舞胎仙。
春秋不记几千年。
艳赵倾燕花里仙。
乌丝阑写永和年。
有时闲弄醒心弦。
茗碗分云微醉後，
纹楸斜倚髻鬟偏。
风流模样总堪怜。
一夜凉颸动碧厨。
晓庭飞雨溅真珠。
玉人睡起倚金铺。
云髻作堆初未整，
柳腰如醉不胜扶。
天仙风调世间无。
雨点春山入翠眉。
一ь杨柳作腰肢。
语音娇软带儿痴。
犹省当来求识面，
隔帘清唱倒琼彝。
真成相见说当时。
云外遥山是翠眉。
风前杨柳入腰肢。
凌波微步袜尘飞。
倚醉传歌留客处，
佯嗔不语殢人时。
风流态度百般宜。
曾是襄王梦里仙。
娇痴恰恰破瓜年。
芳心已解品朱弦。
浅浅笑时双靥媚，
盈盈立处绿云偏。
称人心是尽人怜。
醉里惊从月窟来。
睡馀如梦蕊宫回。
碧云时度小崔嵬。
疑是海山怜我老，
不论时节遣花开。
从今休数返魂梅。
樽俎风流意气倾。
一杯相属忍催行。
离歌更作断肠声。
衮衮大江前後浪，
娟娟明月短长亭。
水程山驿总关情。
以上向子諲作品《浣溪沙》共25首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="xKQ1KFSRgm.html">下一篇</a>
				</div>
				<div class="old">
						<a href="nrvptQfyBH.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>