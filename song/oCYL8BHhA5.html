<!DOCTYPE html>
<html lang="zh-CN">
	<head>
<title>中华诗词网-醉蓬莱十三首</title>
<meta charset="utf-8" />
<meta name="keywords" content="醉蓬莱十三首 李曾伯 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>醉蓬莱十三首</h1>
			<div class="info"><span class="date">作者：李曾伯</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
把东南温厚，
天遣西来，
试薰风手。
一佛人间，
与峨眉长久。
玉帐旌旗，
金城鼓吹，
笑乌奴歌酒。
狐兔烟清，
貔貅月淡，
凯音新奏。
元祐明时，
中朝司马，
记得边人，
岁问安否。
勋业如今，
□□□□□。
公衮沙堤，
归来无恙，
有西湖花柳。
更借当年，
一龟一鹤，
伴千秋寿。
大不逾粟许，
飘散人间，
直恁清烈。
管领芳樽，
底事不渠屑。
中夜庭前，
小山丛畔，
韵度从来别。
那更今年，
留连秋色，
将傍菊月。
堪羡纱窗，
胆瓶斜浸，
浅酌低讴，
人花双洁。
恼杀多情，
一见一回悦。
生怕朝来，
梧桐过雨，
把花神摧折。
倩取骚人，
黄香作传，
笔未宜绝。
记石湖佳句，
为海棠花，
合来西蜀。
不道东州，
更香霏情淑。
汉竹光中，
召棠阴里，
想清欢未足。
少驻旌麾，
姑留樽俎，
待春风曲。
见说吾家，
丹溪老子，
万籍名堂，
孙枝犹馥。
南极星边，
正魁星明烛。
五马归来，
一龟无恙，
访旧松新菊。
从今长伴，
西山一佛，
镇岷江绿。
是人生好处，
仕宦归来，
享清闲福。
屈指吾翁，
恰八年荆蜀。
星火丛中，
风涛局上，
转青天刍粟。
轺传欣还，
里闾相庆，
双鬓犹绿。
为报中朝，
如今老子，
肯把貂蝉，
换取松菊。
西舍东邻，
正新篘初熟。
屋仅一椽，
田姑二顷，
剩种花莳竹。
缓引金钗，
细斟琼斝，
唱长生曲。
问江东父老，
十数年来，
谁为安石。
万里鲸波，
一柱独山立。
汉橐班高，
郢斤名重，
喜动旌旗色。
虎踞龙盘，
有人於此，
千载犹昔。
好是元戎，
护寒旧手，
到处人传，
争道公别。
办取风樯，
指顾定南北。
只恐为霖，
玉麟堂小，
留不住台席。
一片仁心，
寿身寿国，
与同箕翼。
问金城方略，
数十年来，
谁堪称许。
万福威名，
草木识淮浦。
西顾天长，
中流地重，
著此巨鳌柱。
见说棋边，
风声鹤唳，
胆落胡虏。
老子家声，
六韬亲授，
渭水归来，
非熊非虎。
江汉滔滔，
建大将旗鼓。
弧矢开祥，
节旄迎渥，
勋业纪盟府。
好对芳天，
莺花未老，
金樽频举。
问前身应在，
香醉山中，
今存风烈。
佳夕招延，
清论度飞屑。
玉斝盈盈，
金英点点，
标格侬家别。
好个凉天，
更无滴雨，
只欠些月。
菊客兰兄，
纷纷侪辈，
纵尔芬芳，
输我高洁。
鼻观先知，
羞取俗颜悦。
解后成欢，
从容挹爽，
何羡广寒折。
我有高吟，
为君纪此，
一段奇绝。
倚栏干一笑，
旧日琵琶，
何处寻觅。
独立东风，
吹未醒狂客。
沙外青归，
柳边黄浅，
依旧自春色。
极目长淮，
晴烟一抹，
不堪重忆。
老子平生，
萍流蓬转，
昔去今来，
鸥鹭都识。
拍拍轻舟，
烟浪暗天北。
自有乾坤，
江山如此，
多少等陈迹。
世事从来，
付之杯酒，
青衫休湿。
有擎天一柱，
殿角西头，
手扶宗祐。
万里鱼凫，
倚金城山立。
亭障惊沙，
毡裘卷地，
倏度黄龙碛。
玉帐从容，
招摇才指，
顿清边色。
见说中天，
翠华南渡，
一捷金平，
胆寒西贼。
帝锡公侯，
更高逾前绩。
箕尾辉腾，
昴街芒敛，
看清平天日。
周衮归来，
凤池麟阁，
双鬓犹黑。
正阳生一脉，
绣日添长，
台云书瑞。
劲节昂霄，
仁意雪霜里。
粟庾红陈，
草扉绿茂，
襦裤蔼千里。
马熟车轻，
铃斋曾到，
从容游戏。
好是邦人，
能言世美，
犹爱其棠，
而况其子。
洞里桃花，
岁月任渠记。
一点梅梢，
为传消息，
有东皇知己。
倚看明年，
相逢贡袜，
曳星辰履。
指梅花雪片，
问讯八窗，
南枝开未。
一点春风，
消息岭头寄。
太白精神，
广平韵度，
是岂众芳拟。
东阁吟边，
水清月淡，
不妨游戏。
犹记双湖，
几番初度，
持酒相期，
已花为比。
鼎味家传，
须向玉堂里。
吏隐南昌，
未应高兴，
香在岁寒际。
倩取瑶姬，
花前一唱，
寿吾仙李。
自鹫峰曾见，
金粟如来，
犹有英烈。
碧玉琅玕，
点缀碎琼屑。
不御纷华，
独餐沆瀣，
比众芳殊别。
好向凉宵，
无风无雨，
宜露宜月。
身在山中，
名香天下，
全似幽人，
一种修洁。
解使多愁，
对此亦纾悦。
缘绮窗前，
乌云鬓侧，
休为玉人折。
剩赋新词，
满倾佳醑，
为成三绝。
自陇头垂谱，
调鼎传家，
典刑犹有。
岁岁芳期，
报小春时候。
仙骨非凡，
生香不断，
标格蕙兰右。
江路孤山，
水边雪际，
为渠诗瘦。
白玉堂前，
青毡席上，
孰谓无人，
有如此酒。
得意春风，
且占万花首。
会看常娥，
移栽月殿，
肯向桂华後。
应笑家林，
枯松厌蹇，
岁寒堪友。
以上李曾伯作品《醉蓬莱》共13首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="oRJkbLRe4s.html">下一篇</a>
				</div>
				<div class="old">
						<a href="7EA4doyNeh.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>