<!DOCTYPE html>
<html lang="zh-CN">
	<head>
<title>中华诗词网-减字浣溪沙·浣溪沙十五首</title>
<meta charset="utf-8" />
<meta name="keywords" content="减字浣溪沙·浣溪沙十五首 贺铸 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>减字浣溪沙·浣溪沙十五首</h1>
			<div class="info"><span class="date">作者：贺铸</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
浮动花钗影鬓烟。
浅妆浓笑有馀妍。
酒醺檀点语凭肩。
留不住时分钿镜，
旧曾行处失金莲。
碧云芳草恨年年。
宫锦袍熏水麝香。
越纱裙染郁金黄。
薄罗依约见明妆。
绣陌不逢携手伴，
绿窗谁是画眉郎。
春风十里断人肠。
鼓动城头啼暮鸦。
过云时送雨些些。
嫩凉如水透窗纱。
弄影西厢侵户月，
分香东畔拂墙花。
此时相望抵天涯。
莲烛啼痕怨漏长。
吟蛩随月到回廊。
一屏烟景画潇湘。
连夜断无行雨梦，
隔年犹有著人香。
此情须信是难忘。
两点春山一寸波。
当筵娇甚不成歌。
动人情态可须多。
金井露寒风下叶，
画桥云断月侵河。
厌厌此夜奈愁何。
楼角初销一缕霞。
淡黄杨柳暗栖鸦。
玉人和月摘梅花。
笑拈粉香归洞户，
更垂帘幕护窗纱。
东风寒似夜来些。
梦想西池辇路边。
玉鞍娇马小辎軿。
春风十里斗婵娟。
临水登山漂泊地，
落花中酒寂寥天。
个般情味已三年。
青翰舟中祓禊筵。
粉娥窥影两神仙。
酒阑飞去作非烟。
重访旧游人不见，
雨荷风蓼夕阳天。
折花临水思茫然。
清浅陂塘藕叶乾。
细风蔬雨鹭鸶寒。
半垂帘幕倚阑干。
惆怅窃香人不见，
几回憔悴後庭兰。
行云可是渡江难。
秋水斜阳演漾金。
远山隐隐隔平林。
几家村落几声砧。
记得西楼凝醉眼，
昔年风物似如今。
只无人与共登临。
三扇屏山匝象床。
背灯偷解素罗裳。
粉肌和汗自生香。
易失旧欢劳蝶梦，
难禁新恨费鸾肠。
今宵风月两相忘。
闲把琵琶旧谱寻。
四弦声怨却沈吟。
燕飞人静画堂深。
欹枕有时成雨梦，
隔帘无处说春心。
一从灯夜到如今。
烟柳春梢蘸晕黄。
井阑风绰小桃香。
觉时帘幕又斜阳。
望处定无千里眼，
断来能有几回肠。
少年禁取恁凄凉。
鹦鹉惊人促下帘。
碧纱如雾隔香奁。
雪儿窥镜晚蛾纤。
乌鹊桥边河络角，
鸳鸯楼外月西南。
门前嘶马弄金衔。
鹦鹉无言理翠襟。
杏花零落昼阴阴。
画桥流水半篙深。
芳径与谁寻斗草，
绣床终日罢拈针。
小笺香管写春心。
以上贺铸作品《减字浣溪沙/浣溪沙》共15首        

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="U3SMaQlrgj.html">下一篇</a>
				</div>
				<div class="old">
						<a href="0GIzeSoAmW.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>