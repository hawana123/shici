<!DOCTYPE html>
<html lang="zh-CN">
	<head>
<title>中华诗词网-莺啼序</title>
<meta charset="utf-8" />
<meta name="keywords" content="莺啼序 高似孙 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>莺啼序</h1>
			<div class="info"><span class="date">作者：高似孙</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
青旗报春来了，
玉鳞鳞风旎。
陈瑶席、新奏琳琅，
窈窕来荐嘉社。
桂酒洗琼芳，
丽景晖晖，
日夜催红紫。
湛青阳新沐，
人声澹荡花里。
光泛崇兰，
坼遍桃李，
把深心料理。
共携手、蘅室兰房，
奈何新恨如此。
对佳时、芳情脉脉，
眉黛蹙、羞搴琼珥。
折微馨、聊寄相思，
莫愁如水。
青苹再转，
淑思菲菲，
春又过半矣。
细雨湿香尘，
未晓又止。
莫教一鴂无聊，
群芳亹亹。
伤情漠漠，
泪痕轻洗。
曲琼桂帐流苏暖，
望美人、又是论千里。
佳期杳渺，
香风不肯为媒，
可堪玩此芳芷。
春今渐歇，
不忍零花，
犹恋馀绮。
度美曲、造新声，
乐莫乐此新知。
思美人兮，
有花同倚。
年华做了，
功成如委。
天时相代何日已。
怅春功、非与他时比。
殷勤举酒酬春，
春若能留，
□还亦喜。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="dFDCRcnOEi.html">下一篇</a>
				</div>
				<div class="old">
						<a href="09nKVYeTyD.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>