<!DOCTYPE html>
<html lang="zh-CN">
	<head>
<title>中华诗词网-莺啼序</title>
<meta charset="utf-8" />
<meta name="keywords" content="莺啼序 汪元量 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>莺啼序</h1>
			<div class="info"><span class="date">作者：汪元量</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
金陵故都最好，
有朱楼迢递。
嗟倦客、又此凭高，
槛外已少佳致。
更落尽梨花，
飞尽杨花，
春也成憔悴。
问青山、三国英雄，
六朝奇伟。
麦甸葵丘，
荒台败垒。
鹿豕衔枯荠。
正朝打孤城，
寂寞斜阳影里。
听楼头、哀笳怨角，
未把酒、愁心先醉。
渐夜深，
月满秦淮，
烟笼寒水。
凄凄惨惨，
冷冷清清，
灯火渡头市。
慨商女不知兴废。
隔江犹唱庭花，
馀音亹亹。
伤心千古，
泪痕如洗。
乌衣巷口青芜路，
认依稀、王谢旧邻里。
临春结绮。
可怜红粉成灰，
萧索白杨风起。
因思畴昔，
铁索千寻，
谩沈江底。
挥羽扇、障西尘，
便好角巾私第。
清谈到底成何事。
回首新亭，
风景今如此。
楚囚对泣何时已。
叹人间、今古真儿戏。
东风岁岁还来，
吹入锺山，
几重苍翠。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="qMZaALXBs1.html">下一篇</a>
				</div>
				<div class="old">
						<a href="8dvoCJyKUn.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>