<!DOCTYPE html>
<html lang="zh-CN">
	<head>
<title>中华诗词网-莺啼序</title>
<meta charset="utf-8" />
<meta name="keywords" content="莺啼序 赵文 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>莺啼序</h1>
			<div class="info"><span class="date">作者：赵文</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
东风何许红紫，
又匆匆吹去。
最堪惜、九十春光，
一半情绪听雨。
到昨日、看花去处，
如今尽是相思树。
倚斜阳脉脉，
多情燕子能语。
自怪情怀，
近日顿懒，
忆刘郎前度。
断桥外、小院重帘，
那人正柳边住。
问章台、青青在否。
芳信隔、□魂无据。
想行人，
折尽柔条，
滚愁成絮。
闲将杯酒，
苦劝羲和，
揽辔更少驻。
怎忍把、芳菲容易委路。
春还倒转归来，
为君起舞。
寸肠万恨，
何人共说，
十年暗洒铜仙泪，
是当时、滴滴金盘露。
思量万事成空，
只有初心，
英英未化为土。
浮生似客，
春不怜人，
人更怜春暮。
君不见、青楼朱阁，
舞女歌童，
零落山丘，
便房幽户。
长门词赋，
沈香乐府，
悠悠谁是知音者，
且绿阴多处修花谱。
殷勤更倩啼莺，
传语风光，
後期莫误。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="SoI1jrNRdT.html">下一篇</a>
				</div>
				<div class="old">
						<a href="JVVqzWpN2F.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>