<!DOCTYPE html>
<html lang="zh-CN">
	<head>
<title>中华诗词网-莺啼序</title>
<meta charset="utf-8" />
<meta name="keywords" content="莺啼序 吴文英 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>莺啼序</h1>
			<div class="info"><span class="date">作者：吴文英</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
天吴驾云阆海，
凝春空灿绮。
倒银海、蘸影西城，
四碧天镜无际。
彩翼曳、扶摇宛转，
雩龙降尾交新霁。
近玉虚高处，
天风笑语吹坠。
清濯缁尘，
快展旷眼，
傍危阑醉倚。
面屏障、一一莺花，
薛萝浮动金翠。
惯朝昏、晴光雨色，
燕泥动、红香流水。
步新梯，
藐视年华，
顿非尘世。
麟翁衮舃，
领客登临，
座有诵鱼美。
翁笑起、离席而语，
敢诧京兆，
以役为功，
落成奇事。
明良庆会，
赓歌熙载，
隆都观国多闲暇，
遣丹青、雅饰繁华地。
平瞻太极，
天街润纳璇题，
露床夜沈秋纬。
清风观阙，
丽日罘罳，
正午长漏迟。
为洗尽、脂痕茸唾，
净卷曲尘，
永昼低垂，
绣帘十二。
高轩驷马，
峨冠鸣佩，
班回花底修禊饮，
御炉香、分惹朝衣袂。
碧桃数点飞花，
涌出宫沟，
溯春万里。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="BVKoLov7gU.html">下一篇</a>
				</div>
				<div class="old">
						<a href="lFTdnVdJqX.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>