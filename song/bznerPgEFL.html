<!DOCTYPE html>
<html lang="zh-CN">
	<head>
<title>中华诗词网-霜天晓角十一首</title>
<meta charset="utf-8" />
<meta name="keywords" content="霜天晓角十一首 刘辰翁 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>霜天晓角十一首</h1>
			<div class="info"><span class="date">作者：刘辰翁</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
朝来微雪。
又近长生节。
造就一枝清绝，
梅与雪、怎分别。
两年心似月。
除是天知得。
手种春风千树，
一颗颗、待儿摘。
□□□□。
□□□□□。
□□□□□□，
□□□、□□□。
治中心似佛。
治中心似日。
人祝治中千岁，
似翁福、似翁德。
归来把菊。
春瓮今朝熟。
苦苦留君不得，
携孺子、到汾曲。
庐山真面目。
冰清还映玉。
长笑欧公老懒，
君且住，
饮螺绿。
经年寂寞。
已负花前约。
忽向红梅侧畔，
开点雪、有人觉。
不开何似莫。
百梢才一萼。
欲问寿阳宫额，
两三蕊、怎能著。
良宵七七。
又近中元日。
桥上老人有约，
後五日、重来觅。
婵娟银海出。
木犀新雨湿。
惟有延平剑气，
箕斗外、广寒逼。
柳梢欲雪。
十里烟明灭。
曲曲阑干转影，
教人忆、夜来月。
家人相对说。
灯花还又结。
冻雨村村□鼓，
终不似、上元节。
明年七十。
歌彩桥仙夕。
见说严君平道，
年年是、月初一。
同时同里密。
後今今又昔。
便做伏生年纪，
也未到、蹇吃吃。
骑台千骑。
有菊知何世。
想见登高无处，
淮以北、是平地。
老来无复味。
老来无复泪。
多谢白衣迢递，
吾病矣、不能醉。
臞然如竹。
自是天仙福。
小小画堂锦样，
听人唱、鹤飞曲。
橙橘黄又绿。
蟹到新篘熟。
便做月三十斛，
饮不尽、菊潭菊。
问春来未。
也似辛壬癸。
如此男儿五十，
又过却、孔融二。
画堂孙子子。
新桃如故垒。
不管明朝後日，
春满眼、是千岁。
乌云汗漫。
浊浪翻河汉。
过尽千重魔障，
堂堂地、一轮满。
秋光还又半。
檐声初漏断。
不管满身花露，
已办著、二更看。
以上刘辰翁作品《霜天晓角》共11首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="XD2o3bu7pt.html">下一篇</a>
				</div>
				<div class="old">
						<a href="pfSriJimNw.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>