<!DOCTYPE html>
<html lang="zh-CN">
	<head>
<title>中华诗词网-减字木兰花十二首</title>
<meta charset="utf-8" />
<meta name="keywords" content="减字木兰花十二首 王之道 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>减字木兰花十二首</h1>
			<div class="info"><span class="date">作者：王之道</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
鳖头龟手。
孤坐书生能意就。
暖体温肤。
绣被春寒想见无。
雪词工巧。
高压君房天下妙。
白发欺人。
甚矣吾衰懒是真。
彩幡金胜。
一笑酬春聊适性。
呆女痴儿。
半挽梅花半柳枝。
追欢何计。
幸对绿尊环皂髻。
欲舞还羞。
美盼娇回碧水秋。
蛾眉螓首。
舞雪娇回开冻候。
尽道今年。
千里风光萃绮筵。
坐来新月。
照我苍颜并白发。
酒到休辞。
自有黄芽介寿祺。
江梅清远。
潇洒一枝尊俎畔。
雪里风前。
照水窥檐巧耐寒。
多情美满。
共饮自应渠釂盏。
醉赏何妨。
倾国天教抵死香。
金尊频倒。
照坐梅花清更好。
春到长杨。
宠拜三公入郑庄。
月城两载。
千里生灵蒙惠爱。
舞彻歌词。
并立新妆绿带垂。
离筵暂住。
君在龙舒曾是主。
今作行人。
卧辙何妨借寇恂。
清歌妙舞。
断送吟鞭乘醉去。
一釂休辞。
捧爵佳人玉箸垂。
诗成呵手。
欲写已输君赋就。
寒粟生肤。
一盏浇肠可得无。
回风弄巧。
比似婆娑尤敏妙。
似个人人。
嗅认梅花孰是真。
仙姿凝远。
半出新妆琼户畔。
缓步来前。
正值东风料峭寒。
钗头花满。
舞罢梅英飞入盏。
一釂何妨。
花与佳人巧斗香。
笑中声远。
走向曲房花树畔。
拥在尊前。
顿觉春温却夜寒。
愿酬心满。
只得教伊频劝盏。
缓唱何妨。
贴体衫儿扑扑香。
修眉山远。
娇抹乌云秋水畔。
酒里花前。
坐拥斯人怎得寒。
醁醽浮满。
须索空缸仍覆盏。
正恐相妨。
归去如闻笑语香。
玉奴招手。
来看前山琼琢就。
透骨侵肤。
似恁清寒更有无。
春工纵巧。
只许梅花称独妙。
花底逢人。
逐马银杯误认真。
尊前放手。
铜钵声穷诗已就。
姑射肌肤。
舞罢缠头怎得无。
青腰更巧。
搓粉团酥来斗妙。
不敢方人。
容色依稀似太真。
以上王之道作品《减字木兰花》共12首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="4y5lB4tjKc.html">下一篇</a>
				</div>
				<div class="old">
						<a href="QPDmWsxEZl.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>