<!DOCTYPE html>
<html lang="zh-CN">
	<head>
<title>中华诗词网-鹧鸪天十八首</title>
<meta charset="utf-8" />
<meta name="keywords" content="鹧鸪天十八首 张孝祥 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>鹧鸪天十八首</h1>
			<div class="info"><span class="date">作者：张孝祥</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
楚楚吾家千里驹。
老人心事正关渠。
风流合是阶除玉，
爱惜真成掌上珠。
纡彩绶，
荐芳壶。
老人还醉弟兄扶。
问将何物为儿寿，
付与家传万卷书。
阿母蟠桃不记春。
长沙星里寿星明。
金花罗纸新裁诏，
贝叶旁行别授经。
同犬子，
祝龟龄。
天教二老鬓长青。
明年今日称觞处，
更有孙枝满谢庭。
割镫难留乘马东。
花枝争看袅长红。
衮衣空使斯民恋，
绿竹谁歌入相同。
回武事，
致年丰。
几多遗爱在湘中。
须知楚水枫林下，
不似初闻长乐钟。
可意黄花人不知。
黄花标格世间稀。
园葵裛露迎朝日，
槛菊迎霜媚夕霏。
芍药好，
是金丝。
绿藤红刺引蔷薇。
姚家别有神仙品，
似着天香染御衣。
去日清霜菊满丛。
归来高柳絮缠空。
长驱万里山收瘴，
径度层波海不风。
阴得遍，
岭西东。
天教慈母寿无穷。
遥知今夕称觞处，
衣彩还将衣绣同。
人物风流册府仙。
谁教落魄到穷边。
独班未引甘泉伏，
三峡先寻上水船。
斟楚酒，
扣湘弦。
竹枝歌里意凄然。
明时合下清猿泪，
闲日须题采凤笺。
日日青楼醉梦中。
不知楼外已春浓。
杏花未遇疏疏雨，
杨柳初摇短短风。
扶画鷁，
跃花骢。
涌金门外小桥东。
行行又入笙歌里，
人在珠帘第几重。
桃换肌肤菊换妆。
只疑春色到重阳。
偷将天上千年艳，
染却人间九日黄。
新艳冶，
旧风光。
东篱分付武陵香。
尊前醉眼空相顾，
错认陶潜是阮郎。
舞凤飞龙五百年。
尽将锦绣裹山川。
王家券册诸孙嗣，
主第笙歌故国传。
居玉铉，
拥金蝉。
祗今门户庆蝉联。
君侯合侍明光殿，
且作横槎海上仙。
忆昔彤庭望日华。
匆匆枯笔梦生花。
郁轮袍曲惭新奏，
风送银湾犯斗槎。
追往事，
甫新瓜。
飞蓬何事及兰麻。
一江湘水流馀润，
十里河堤筑浅沙。
忆昔追游翰墨场。
武夷仙伯较文章。
琅函奏号银台省，
毡笔书名御苑墙。
经十载，
过三湘。
横楣丽锦照传觞。
醉馀吐出胸中墨，
只欠彭宣到後堂。
咏彻琼章夜向阑。
天移星斗下人间。
九光倒影腾青简，
一气回春绕绛坛。
瞻北阕，
祝南山。
遥知仙仗簇清班。
何人曾侍传柑宴，
翡翠帘开识圣颜。
又向荆州住半年。
西风催放五湖船。
来时露菊团金颗，
去日池荷叠绿钱。
斟别酒，
扣离弦。
一时宾从最多贤。
今宵拼醉花迷坐，
後夜相思月满川。
浴殿西头白玉堂。
湘江东畔碧玉幢。
北辰躔次瞻星象，
南国山川解印章。
随步武，
谢恩光。
送公归趣舍人装。
它年若肯传衣钵，
今日应须传寿觞。
月地云阶欢意阑。
仙姿不合住人间。
骖鸾已恨车尘远，
泣凤空馀烛影残。
情脉脉，
泪珊珊。
梅花音信隔关山。
只应楚雨清留梦，
不那吴霜绿易斑。
瞻跸门前识个人。
柳眉桃脸不胜春。
短襟衫子新来棹，
四直冠儿内样新。
秋色净，
晓妆匀。
不知何事在风尘。
主翁若也怜幽独，
带取妖饶上玉宸。
昼得游嬉夜得眠。
农桑欲遍楚山川。
问看百姓知公否，
馀子纷纷定不然。
思主眷，
酌民言。
与民称寿拜公前。
只将心与天通处，
合住人间五百年。
子夜封章扣紫清。
五霞光里佩环声。
驿传风火龙鸾舞，
步入烟宵孔翠迎。
瑶简重，
羽衣轻。
金童双引到通明。
三湘五管同民乐，
万岁千秋与帝龄。
以上张孝祥作品《鹧鸪天》共18首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="4XLNuSIbEO.html">下一篇</a>
				</div>
				<div class="old">
						<a href="pNaJ6f3ji4.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>