<!DOCTYPE html>
<html lang="zh-CN">
	<head>
<title>中华诗词网-念奴娇十一首</title>
<meta charset="utf-8" />
<meta name="keywords" content="念奴娇十一首 宋无名氏 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>念奴娇十一首</h1>
			<div class="info"><span class="date">作者：宋无名氏</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
池塘风暖，
算流觞盛集，
恰迟旬日。
晓听儿童传好语，
瑞气华堂充溢。
天产英雄，
封侯骨相，
才气千人敌。
暂游尘世，
妙名已上仙籍。
争羡金紫盈门，
灵椿正茂，
荣庆谁能及。
会展龙韬并豹略，
重把山河开辟。
鼻祖汾阳，
佐唐勋业，
管取今犹昔。
旬垂彝鼎，
寿龄更比箕翼。
垂弧纪节，
正尧天日永，
蓂飞双绿。
岳渎锺灵来瑞世，
孕出精神冰玉。
九曲溪山，
一船烟雨，
物外谁拘束。
钓头香饵，
只愁牵动周卜。
好是红藕池边，
双房毓秀，
瑞霭浮崑轴。
记得君家流庆远，
几见祥开陆续。
来岁花时，
西湖十里，
叶映恩袍绿。
竹林小阮，
不妨傍借馀馥。
今年秋早，
似常年、人世光阴如电。
君看老仙风度别，
绿发芳瞳长健。
细数平生，
三千功行，
一一修持遍。
通明殿上，
钧天张乐高燕。
应似六一先生，
神清之洞，
万仞苍苔藓。
少待中原开霁了，
一片闲云舒卷。
姹女炼成，
婴儿养就，
坐阅蓬莱浅。
青霄笙鹤，
也应回顾鸡犬。
兰枯蕙死，
向竹斋深处，
谁传消息。
霜雪丛中浑似个，
缥缈吴人标格。
绛萼微深，
琼苞不露，
自与尘凡隔。
黄昏遥见，
一枝烟淡笼白。
曾记雾阁云窗，
轻飞香篆，
佳句应难得。
道韫能文，
终未胜、潇洒风流姿质。
待到春来，
满城桃李，
相并无颜色。
殷勤祝付，
画楼休品长笛。
绿云霁雨，
倚晴空千尺，
长江澄縠。
十里薰低、绣幕四叶，
其馀华屋。
怪得清都，
奔云拥鹤，
环佩声相续。
朝来无是，
有人初降仙箓。
且与小试民曹，
梅花岭外，
雪片三冬足。
眼底承家人物在，
楚楚珪璋兰玉。
雾阁云窗，
翠眉红颊，
解唱长生曲。
壶中难老，
定应两鬓长绿。
沁园秋早。
对亭台冷落，
荒凉池沼。
西帝晨游无异胜，
都把仙花开了。
金粟玲珑，
鹅黄娇嫩，
不管霜风悄。
清香入梦，
梦魂惟怕天晓。
乘兴折取一枝，
满身兰麝，
不减蟾宫好。
赠与佳人，
因笑道、休学姮娥空老。
待约明朝，
金英满地，
莫遣儿童扫。
相将花上，
醉眠尤胜芳草。
素娥不老，
才胜赏中秋、无边月色。
又报仙翁来桂苑，
连庆生申佳节。
玉宇无尘，
金茎有露，
对景成三绝。
重阳近也，
黄花香入瑶席。
尽说湖海元龙，
裕民堂上，
几度吟梅雪。
满眼阴阴甘棠树，
消得寿同南极。
八桂难留，
九芝促觐，
早露真消息。
星辰听履，
好看明岁今日。
岁华渐杪，
又还是春也，
难禁愁寂。
欲探疏梅，
独自个、寻访山村水驿。
路转溪斜，
竹低墙短，
应是瑶姬宅。
玉蕤不动，
月轮寒浸国色。
回首故国风光，
只因清好，
重作江南客。
堪笑广平，
争解我、羁旅芳心脉脉。
不借铅华，
枝头雪霁，
愈见香肌白。
高楼且住，
恁渠一弄羌笛。
天工谬巧，
恁平地、推出崚嶒岩壁。
虎跃龙骧飞凤翥，
疑道补天馀石。
洞壑穿云，
来今往古，
知是谁开辟。
千年兰若，
林峦隐映金碧。
我兴邱壑尤长，
朅来此境，
惯蹑登山屐。
适意人生随处好，
何必岘南阳峄。
谢傅东山，
裴公绿野，
俯仰俱陈迹。
何如轻举，
廓寥云外横笛。
先秋四日，
正祥开弧矢，
生申佳节。
天上彩麟曾入梦，
锺作人间英杰。
袭庆盘坡，
流芳星渚，
家世绵簪绂。
昨宵凝眺，
老人星现天阙。
鼎创庭馆连云，
宴仙停棹，
咫尺尘凡隔。
好把蟠桃庭外种，
坐看花开花结。
秀长孙枝，
辉联子舍，
蟾桂行攀折。
它年称寿，
满堂朱紫罗列。
雨肥红绽，
把芳心轻吐，
香喷清绝。
日暮天寒，
独自倚修竹，
冰清玉洁。
待得春来，
百花若见，
掩面应羞杀。
当风抵雨，
犯寒则怕吹霎。
潇潇爱出墙东，
途中遥望，
已慰人心渴。
斗压阑干，
人面共花面，
难分优劣。
嚼蕊寻香，
凌波微步，
雪沁吴绫袜。
玉纤折了，
殢人须要斜插。
以上宋无名氏作品《念奴娇》共11首    

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="mPtFl32jUK.html">下一篇</a>
				</div>
				<div class="old">
						<a href="llZhMPil5b.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>