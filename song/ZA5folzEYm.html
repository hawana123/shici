<!DOCTYPE html>
<html lang="zh-CN">
	<head>
<title>中华诗词网-酹江月·念奴娇十一首</title>
<meta charset="utf-8" />
<meta name="keywords" content="酹江月·念奴娇十一首 葛长庚 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>酹江月·念奴娇十一首</h1>
			<div class="info"><span class="date">作者：葛长庚</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
当初误触，
紫微君、谪下神霄玉府。
醉後骑龙吹铁笛，
酒醒不知何处。
绛阙寥寥，
红尘扰扰，
老泪滂如雨。
人间天上，
桑田沧海如许。
遥想十二楼前，
琪花开已遍，
鸾歌鹤舞。
梦到三天还又落，
愁听空中箫鼓。
独倚阑干，
笑拈花片，
细写思归字。
东风还会，
为伊吹上天去。
道人於世，
已忘情、尚更区区饯别。
栖碧先生辞蕙帐，
夜夜猿声凄切。
剑上星寒，
琴中风惨，
眉宇飞黄色。
一杯判袂，
出门烟水空阔。
我今流落江南，
朝朝还暮暮，
千愁万结。
那更荻花枫叶景，
又见长亭短驿。
世事空花，
人情风絮，
山外云千叠。
君还到阙，
为言踪迹风雪。
孤村篱落，
玉亭亭、为问何其清瘦。
欲语还愁谁索笑，
临水嫣然自照。
甘受凄凉，
不求识赏，
风致何高妙。
松挨竹拶，
更堪霜雪﹀︽。
争奈终是冰肌，
也过了几个，
晴昏雨晓。
冷艳寒香空自惜，
後夜山高月小。
满地苍苔，
一声哀角，
疏影归幽渺。
世无和靖，
三花两蕊不少。
海天秋老，
夜凄清、坐对香温金鸭。
听得寒蝉声断续，
一似离歌相答。
鸿雁初来，
骅骝欲去，
永夜烧红蜡。
不须别酒，
有时亦呷一呷。
丈夫南北东西，
何天不可，
鸣剑雄开匣。
岂特东湖徐孺子，
下得陈蕃之榻。
黄叶声乾，
碧莲香减，
枕上凉萧飒。
出门一笑，
四方风起云合。
汉江北泻，
下长淮、洗尽胸中今古。
楼橹横波征雁远，
谁见鱼龙夜舞。
鹦鹉洲云，
凤凰池月，
付与沙头鹭。
功名何处，
年年惟见春絮。
非不豪似周瑜，
壮如黄祖，
亦随秋风度。
野草闲花无限数，
渺在西山南浦。
黄鹤楼人，
赤乌年事，
江汉亭前路。
浮萍无据，
水天几度朝暮。
寄言天上，
石麒麟、化作人间英物。
醉拥诗兵驱笔阵，
百万词锋退壁。
世事空花，
赏心泥絮，
一点红炉雪。
识时务者，
当今惟有俊杰。
我本浩气天成，
才逢知已，
便又清狂发。
富贵於我如浮云，
且看云生云灭。
羊石论交，
鹅湖惜别，
别恨多於发。
共君千里，
登楼何患无月。
旧家宋玉，
是何人、偏到秋来凄惨。
细雨疏风天气冷，
离别令人销黯。
樯燕飞归，
岸花吹送，
自是生怀感。
挑灯酌酒，
平生明目张胆。
二十年在江湖，
枫亭柳驿，
往事都曾览。
胸次可吞云梦九，
也没尘埃一糁。
木落山高，
云寒雁断，
水瘦溪痕减。
不知把菊，
又在何处轩槛。
绿菏十里吐秋香，
湖水掌平如镜。
日落云收天似洗，
况又月明风静。
露逼葭蒲，
烟迷菱芡，
缩尽寒鸦颈。
两枝画桨，
柳阴浓处乘兴。
遥想和靖东坡，
当年曾胜赏，
一觞一咏。
是则湖山常不老，
前辈风流去尽。
我兴还诗，
我欢则酒，
醉则还草圣。
明朝却去，
冷泉天竺双径。
思量世事，
几千般翻覆，
是非多少。
随分随缘天地里，
心与江山不老。
道在天先，
神游物外，
自有长生宝。
洞门无锁，
悄无一个人到。
一条柱杖横肩，
芒鞋紧峭，
正风清月好。
惊觉百年浑似梦，
空被利名萦绕。
野鹤纵横，
孤云自在，
对落花芳草。
来朝拂袖，
谁来南岳寻我。
桃花开尽，
正溪南溪北，
春风春雨。
寒食清明都过了，
愁杀一声杜宇。
醉跨蹇驴，
踏翻芳草，
满满斟鹦鹉。
游仙梦觉，
不知身在何处。
因甚青鸟不来，
一年春事，
拈指都如许。
人在白云流水外，
多少莺啼燕语。
遣兴成诗，
烹茶解酒，
日落蔷薇坞。
玉龙嘶断，
乱鸦惊起无数。
因看斗柄，
运周天、顿悟神仙妙诀。
一点真阳生坎位，
点却离宫之缺。
造物无声，
水中起火，
妙在虚危穴。
今年冬至，
梅花依旧凝雪。
先圣此日闭关，
不通来往，
皆为群生设。
物物□含生育意，
正在子初亥末。
自古乾坤，
这些离坎，
日日无休歇。
如今识破，
金乌飞入蟾窟。
以上葛长庚作品《酹江月/念奴娇》共11首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="J1ZLf8oZ8k.html">下一篇</a>
				</div>
				<div class="old">
						<a href="zgGNRcgV67.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>