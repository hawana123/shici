<!DOCTYPE html>
<html lang="zh-CN">
	<head>
<title>中华诗词网-玉楼春三四首</title>
<meta charset="utf-8" />
<meta name="keywords" content="玉楼春三四首 欧阳修 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>玉楼春三四首</h1>
			<div class="info"><span class="date">作者：欧阳修</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
半辐霜绡亲手剪。
香染青蛾和泪卷。
画时横接媚霞长，
印处双沾愁黛浅。
当时付我情何限。
欲使妆痕长在眼。
一回忆著一拈看，
便似花前重见面。
别後不知君远近。
触目凄凉多少闷。
渐行渐远渐无书，
水阔鱼沈何处问。
夜深风竹敲秋韵。
万叶千声皆是恨。
故欹单枕梦中寻，
梦又不成灯又尽。
残春一夜狂风雨。
断送红飞花落树。
人心花意待留春，
春色无情容易去。
高楼把酒愁独语。
借问春归何处所。
暮云空阔不知音，
惟有绿杨芳草路。
常忆洛阳风景媚。
烟暖风和添酒味。
莺啼宴席似留人，
花出墙头如有意。
别来已隔千山翠。
望断危楼斜日坠。
关心只为牡丹红，
一片春愁来梦里。
池塘水绿春微暖。
记得玉真初见面。
从头歌韵响铮鏦，
入破舞腰红乱旋。
玉钩帘下香阶畔。
醉後不知红日晚。
当时共我赏花人，
点检如今无一半。
春葱指甲轻拢拈。
五彩垂条双袖卷。
雪香浓透紫檀槽，
胡语急随红玉腕。
当头一曲情何限。
入破铮鏦金凤战。
百分芳酒祝长春，
再拜敛容抬粉面。
春山敛黛低歌扇。
暂解吴钩登祖宴。
画楼钟动已魂销，
何况马嘶芳草岸。
青门柳色随人远。
望欲断时肠已断。
洛城春色待君来，
莫到落花飞似霰。
蝶飞芳草花飞路。
把酒已嗟春色暮。
当时枝上落残花，
今日水流何处去。
楼前独绕鸣蝉树。
忆把芳条吹暖絮。
红莲绿芰亦芳菲，
不奈金风兼玉露。
东风本是开花信。
及至花时风更紧。
吹开吹谢苦匆匆，
春意到头无处问。
把酒临风千万恨。
欲扫残红犹未忍。
夜来风雨转离披，
满眼凄凉愁不尽。
风迟日媚烟光好。
绿树依依芳意早。
年华容易即凋零，
春色只宜长恨少。
池塘隐隐惊雷晓。
柳眼未开梅萼小。
尊前贪爱物华新，
不道物新人渐老。
芙蓉斗晕燕支浅。
留著晚花开小宴。
画船红日晚风清，
柳色溪光晴照暖。
美人争劝梨花盏。
舞困玉腰裙缕慢。
莫交银烛促归期，
已祝斜阳休更晚。
红楼昨夜相将饮。
月近珠帘花近枕。
银缸照客酒方酣，
玉漏催人街已禁。
晚潮去棹浮清浸。
古岸平芜萧索甚。
大都薄宦足离愁，
不放双鸳长恁恁。
红条约束琼肌稳。
拍碎香檀催急衮。
陇头呜咽水声繁，
叶下间关莺语近。
美人才子传芳信。
明月清风伤别恨。
未知何处有知音，
常为此情留此恨。
湖边柳外楼高处。
望断云山多少路。
阑干倚遍使人愁，
又是天涯初日暮。
轻无管系狂无数。
水畔花飞风里絮。
算伊浑似薄情郎，
去便不来来便去。
黄金弄色轻於粉。
濯濯春条如水嫩。
为缘力薄未禁风，
不奈多娇长似困。
腰柔乍怯人相近。
眉小未知春有恨。
劝君著意惜芳菲，
莫待行人攀折尽。
江南三月春光老。
月落禽啼天未晓。
露和啼血染花红，
恨过千家烟树杪。
云垂玉枕屏山小。
梦欲成时惊觉了。
人心应不似伊心，
若解思归归合早。
金花盏面红烟透。
舞急香茵随步皱。
青春才子有新词，
红粉佳人重劝酒。
也知自为伤春瘦。
归骑休交银烛候。
拟将沈醉为清欢，
无奈醒来还感旧。
金雀双鬟年纪小。
学画蛾眉红淡扫。
尽人言语尽人怜，
不解此情惟解笑。
稳着舞衣行动俏。
走向绮筵呈曲妙。
刘郎大有惜花心，
只恨寻花来较早。
酒美春浓花世界。
得意人人千万态。
莫教辜负艳阳天，
过了堆金何处买。
已去少年无计奈。
且愿芳心长恁在。
闲愁一点上心来，
算得东风吹不解。
两翁相遇逢佳节。
正值柳绵飞似雪。
便须豪饮敌青春，
莫对新花羞白发。
人生聚散如弦筈。
老去风情尤惜别。
大家金盏倒垂莲，
一任西楼低晓月。
洛阳正值芳菲节。
秾艳清香相间发。
游丝有意苦相萦，
垂柳无端争赠别。
杏花红处青山缺。
山畔行人山下歇。
今宵谁肯远相随，
惟有寂寥孤馆月。
南园粉蝶能无数。
度翠穿红来复去。
倡条冶叶恣留连，
飘荡轻於花上絮。
朱阑夜夜风兼露。
宿粉栖香无定所。
多情翻却似无情，
赢得百花无限妒。
去时梅萼初凝粉。
不觉小桃风力损。
梨花最晚又凋零，
何事归期无定准。
阑干倚遍重来凭。
泪粉偷将红袖印。
蜘蛛喜鹊误人多，
似此无凭安足信。
沈沈庭院莺吟弄。
日暖烟和春气重。
绿杨娇眼为谁回，
芳草深心空自动。
倚阑无语伤离凤。
一片风情无处用。
寻思还有旧家心，
蝴蝶时时来役梦。
檀槽碎响金丝拨。
露湿浔阳江上月。
不知商妇为谁愁，
一曲行人留夜发。
画堂花月新声别。
红蕊调长弹未彻。
暗将深意祝胶弦，
唯愿弦弦无断绝。
西湖南北烟波阔。
风里丝簧声韵咽。
舞馀裙带绿双垂，
酒入香腮红一抹。
杯深不觉琉璃滑。
贪看六么花十八。
明朝车马各西东，
惆怅画桥风与月。
西亭饮散清歌阕。
花外迟迟宫漏发。
涂金烛引紫骝嘶，
柳曲西头归路别。
佳辰只恐幽期阔。
密赠殷勤衣上结。
翠屏魂梦莫相寻，
禁断六街清夜月。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Vi79NDVawF.html">下一篇</a>
				</div>
				<div class="old">
						<a href="oOL4lEhrZx.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>