<!DOCTYPE html>
<html lang="zh-CN">
	<head>
<title>中华诗词网-浣溪沙二一首</title>
<meta charset="utf-8" />
<meta name="keywords" content="浣溪沙二一首 赵长卿 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>浣溪沙二一首</h1>
			<div class="info"><span class="date">作者：赵长卿</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
不愤江梅喷暗香。
春前腊後正凄凉。
霜风雪月忍思量。
斜倚幽林如有恨，
玉鳞飞後转堪伤。
时人那解识孤芳。
薄雾轻阴酿晓寒。
起来宿酒尚酡颜。
柳莺何事苦关关。
新恨旧愁俱唤起，
当年紫袖看弓弯。
泪和梅雨两潸潸。
恻恻笙竽万籁风。
阳关叠遍酒尊空。
相逢草草别匆匆。
满眼泪珠和雨洒，
一襟愁绪抵秋浓。
相思今夜五云东。
堆枕冠儿翡翠钗。
蒙金领子满絣鞋。
于中沈净好情怀。
新欲晚凉梳洗罢，
半娇微笑下堂来。
莲花因甚未曾开。
风卷霜林叶叶飞。
雁横寒影一行低。
淡烟衰草不胜诗。
白酒已篘浮蚁熟，
黄鸡未老藁头肥。
问侬不醉待何时。
寒食风霜最可人。
梨花榆火一时新。
心头眼底总宜春。
薄暮归吟芳草路，
落红深处鹧鸪声。
东风疏雨唤愁生。
画角声沈卷暮霞。
寒生促索锦屏遮。
沈檀半爇髻堆鸦。
蝴蝶梦回馀烛影，
子规啼处隔窗纱。
夜深明月浸梨花。
金兽喷香瑞霭氛。
夜凉如水酒醺醺。
照人娇眼媚生春。
我自愁多魂已断，
不禁楚雨带巫云。
人情又是一番新。
帘卷轻风怜小春。
荷枯菊悴正愁人。
江梅喜见一枝新。
料得主人偏爱惜，
也应冰雪好精神。
故园桃李莫生嗔。
柳老抛绵春已深。
夹衣初试晓寒轻。
别离无奈此时情。
先自愁怀容易感，
不堪闻底子规声。
西楼料得数回程。
露挹新荷扑鼻香。
恼人更漏乡浪浪。
柳梳斜月上纱窗。
小醉耳边私语好，
五云楼阁羡刘郎。
酒阑烛暗断回肠。
密叶阴阴翠幄深。
梅黄弄雨正频频。
榴花照眼一枝新。
缑岭有人今毓粹，
飞凫不日簉严宸。
一尊敬寿太夫人。
睡起风帘一派垂。
失巢燕子傍人飞。
日长深院委香泥。
绿笋出林翻锦箨，
红葵著雨褪胭脂。
微风度竹入轻衣。
雾透龟纱月映栏。
麦秋天气怯衣单。
楝花风软晓来寒。
懒起麝煤重换火，
暖香浓处敛眉山。
眼波横浸绿云鬟。
闲理丝簧听好音。
西楼剪烛夜深深。
半嗔半喜此时心。
暖语温存无恙语，
韵开香靥笑吟吟。
别来烦恼到如今。
雪压前村曲径迷。
万山寒立玉参差。
孤舟独钓一蓑归。
别坞时听风折竹，
断桥闲看水流澌。
一枝冻蕊出疏篱。
一味风流一味香。
十分浓艳十分妆。
自然娇态自然芳。
楼上好风楼下水，
雪前栏槛竹前窗。
也宜单著也宜双。
忆为梅花醉不醒。
断桥流水去无声。
鹭翘沙嘴亦多情。
疏影卧波波不动，
暗香浮月月微明。
高楼羌管未须横。
雨滴梧桐点点愁。
冷催秋色上帘钩。
蛩声何事早知秋。
一夜凉风惊去燕，
满川晴涨漾轻鸥。
怀人千里思悠悠。
雨过西湖绿涨平。
环湖密柳暗藏莺。
麦秋天气似清明。
对策有人新切直，
逢春不日尽施行。
扁舟未用速归程。
坐看销金暖帐中。
羔儿酒美兽煤红。
浅斟低唱好家风。
爱客东君多解事，
晚妆新与画眉峰。
便须催唤出房栊。
以上赵长卿作品《浣溪沙》共21首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="ZRPdedqTHm.html">下一篇</a>
				</div>
				<div class="old">
						<a href="EkiIVbSAqF.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>