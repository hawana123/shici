<!DOCTYPE html>
<html lang="zh-CN">
	<head>
<title>中华诗词网-哨遍</title>
<meta charset="utf-8" />
<meta name="keywords" content="哨遍 汪莘 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>哨遍</h1>
			<div class="info"><span class="date">作者：汪莘</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
近腊景和，
故山可过，
足下听余述。
便自往山中，
憩精蓝，
与僧饭讫。
北涉灞川，
明月华映郭，
夜登华子冈头立。
嗟辋水沦涟，
与月上下，
寒山远火蒙笼。
听林外犬类豹声雄。
更村落谁家鸣夜舂。
疏钟相闻，
独坐此时，
多思往日。
噫，
记与君同。
清流仄径玉琤琮。
携手赋佳什。
往来萝月松风。
只待仲春天，
春山可望，
山中卉木垂萝密。
见出水轻鯈，
点溪白鹭，
青皋零露方湿。
雉朝飞，
麦陇鸣俦匹。
念此去非遥莫相失。
傥能从我敢相必。
天机非子清者，
此事非所急。
是中有趣殊深，
愿子无忽。
不能一一。
偶因驮檗附吾书，
是山人王维摩诘。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="tFOIcRIKrZ.html">下一篇</a>
				</div>
				<div class="old">
						<a href="p2h7t1NLXE.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>