<!DOCTYPE html>
<html lang="zh-CN">
	<head>
<title>中华诗词网-西江月二五首</title>
<meta charset="utf-8" />
<meta name="keywords" content="西江月二五首 张伯端 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>西江月二五首</h1>
			<div class="info"><span class="date">作者：张伯端</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
本自无生无灭，
强将生灭区分。
只如罪福亦何根。
妙体何曾增损。
我有一轮明镜，
从来只为蒙分。
今朝磨莹照乾坤。
万象超然难隐。
白虎首经至宝，
华池神水真金。
故知上善利源深。
不比寻常药品。
若要修成九转，
先须炼己持心。
依时采取定浮沈。
进火须防危甚。
不辨五行四象，
那分朱汞铅银。
修丹火候未曾闻。
早便称呼居隐。
不背自思己错，
更将错路教人。
误他永劫在迷津。
似恁欺心安忍。
此道至神至圣，
忧君分薄难消。
调和铅汞不终朝。
早睹玄珠形兆。
志士若能修炼，
何妨在市居朝。
工夫容易药非遥。
说破人须失笑。
丹是色身至宝，
炼成变化无穷。
更於性上究真宗。
决了死生妙用。
不待他身後世，
现前获福神通。
自从龙虎著斯功。
尔後谁能继踵。
德行修逾八百，
阴功积满三千。
均齐物我与亲冤。
始合神仙本愿。
虎兕刀兵不害，
无常火宅难牵。
宝符降後去朝天。
稳驾鸾车凤辇。
冬至一阳来服，
三旬增一阳爻。
月中复卦溯晨潮。
望罢乾终姤兆。
日又别为寒暑，
阳生复起中宵。
午时姤象一阴朝。
炼药须知昏晓。
对镜不须强灭，
假名权立菩提。
色空明暗本来齐。
真妄体分两种。
悟则便名静土，
更无天竺曹溪。
谁言极乐在天西。
了则弥陀出世。
二八谁家姹女，
九三何处郎君。
自称木液与金精。
遇土却成三性。
更假丁公煅炼，
夫妻始结欢情。
河车不敢暂留停。
运入崑崙峰顶。
法法法元无法，
空空空亦非空。
静喧语默本来同。
梦里何曾说梦。
有用用中无用，
无功功里施功。
还如果熟自然红。
莫问如何修种。
内药还同外药，
内通外亦须通。
丹头和合类相同。
温养两般作用。
内有天然真火，
炉中赫赫长红。
外炉增减要勤功。
妙绝无过真种。
牛女情缘道合，
龟蛇类秉天然。
蟾乌遇朔合婵娟。
二气相资运转。
本是乾坤妙用，
谁能达此深渊。
阳阴否隔却成愆。
怎得天长地远。
七返朱砂反本，
九还金液还真。
休将寅子数坤申。
但要五行成准。
本是水银一味，
周流遍历诸辰。
阴阳数足自通神。
出入岂离玄牝。
人我众生寿者，
宁分彼此高低。
法身通照没吾伊。
念念体分同异。
见是何曾是是，
闻非未必非非。
往来诸用不相知。
生死谁能碍你。
若要真铅留汞，
亲中不离家臣。
木金间隔会无因。
须仗媒人勾引。
本性爱金顺义，
金情恋木慈仁。
相吞相陷却相亲。
始觉男儿有孕。
善恶一时妄念，
荣枯都不关心。
晦明隐显任浮沈。
随分肌餐渴饮。
神静湛然常寂，
不妨坐卧歌吟。
一池秋水碧仍深。
风动鱼惊尽任。
天地才经否泰，
朝昏好识屯蒙。
辐来辏毂水朝宗。
妙在抽添运用。
得一万般皆毕，
休分南北西东。
损之又损慎前功。
命宝不宜轻弄。
妄想不须强灭，
真如何必希求。
本源自性佛齐修。
迷悟岂拘先後。
悟则刹那成佛。
迷则万劫沦流。
若能一念契真修。
灭尽恒沙罪垢。
我见时人说性，
只夸口急酬机。
及逢境界转痴迷。
又与愚人何异。
说得便须行得，
方名言行无亏。
能将慧剑斩魔魑。
此号如来正智。
我性入诸佛性，
诸方佛性皆然。
亭亭蟾影照寒泉。
一月千潭普现。
小则毫分莫识，
大时遍满三千。
高低不约信方圆。
说甚短长深浅。
悟了莫求寂灭，
随缘只接群迷。
寻常邪见及提携。
方便指归实际。
五眼三身四智，
六度万行修齐。
圆光一颗好摩尼。
利物兼能自利。
雄里内含雌质，
负阴抱却阳精。
两般和合药方成。
点化魄纤魂胜。
信道金丹一粒，
蛇吞立变龙形。
鸡餐亦乃化鸾鹏。
飞入真阳清境。
鱼兔若还入手，
自然忘却筌蹄。
渡河筏子上天梯。
到彼悉皆遗弃。
未悟须凭言说，
悟来言说皆非。
虽然四句属无为。
此等何须脱离。
欲了无生妙道，
莫如自见真心。
真心无相亦无音。
清净法身只恁。
此道非无外有，
非中亦莫求寻。
二边俱遣弃中心。
见了名为上品。
住想修行布施，
果报不离天人。
恰如仰箭射浮云。
坠落祗缘力尽。
争似无为实相，
还须返朴归淳。
境忘情性任天真。
以证无生法忍。
以上张伯端作品《西江月》共25首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="6PZGeMwGKi.html">下一篇</a>
				</div>
				<div class="old">
						<a href="VRzVG9lH4X.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>