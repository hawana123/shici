<!DOCTYPE html>
<html lang="zh-CN">
	<head>
<title>中华诗词网-鹧鸪天十九首</title>
<meta charset="utf-8" />
<meta name="keywords" content="鹧鸪天十九首 晏几道 宋朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>鹧鸪天十九首</h1>
			<div class="info"><span class="date">作者：晏几道</span>&nbsp;&nbsp;|&nbsp;&nbsp;朝代：宋朝
			</div>
		</div>
	</div>
	<div class="container">
		<article class="post">
			
彩袖殷勤捧玉钟，
当年拚却醉颜红。
舞低杨柳楼心月，
歌尽桃花扇底风。
从别后，
忆相逢，
几回魂梦与君同。
今宵剩把银釭照，
犹恐相逢是梦中。
碧藕花开水殿凉，
万年枝外转红阳。
升平歌管随天仗，
祥瑞封章满御床。
金掌露，
玉炉香，
岁华方共圣恩长。
皇州又奏圜扉静，
十样宫眉捧寿觞。
楚女腰肢越女腮，
粉圆双蕊髻中开。
朱弦曲怨愁春尽，
渌酒杯寒记夜来。
新掷果，
旧分钗，
冶游音信隔章台。
花间锦字空频寄，
月底金鞍竟未回。
当日佳期鹊误传，
至今犹作断肠仙。
桥成汉渚星波外，
人在鸾歌凤舞前。
欢尽夜，
别经年，
别多欢少奈何天。
情知此会无长计，
咫尺凉蟾亦未圆。
斗鸭池南夜不归，
酒阑纨扇有新诗。
云随碧玉歌声转，
雪绕红琼舞袖回。
今感旧，
欲沾衣，
可怜人似水东西。
回头满眼凄凉事，
秋月春风岂得知。
九日悲秋不到心，
凤城歌管有新音。
风凋碧柳愁眉淡，
露染黄花笑靥深。
初见雁，
已闻砧，
绮罗丛里胜登临。
须教月户纤纤玉，
细捧霞觞滟滟金。
绿橘梢头几点春，
似留香蕊送行人。
明朝紫凤朝天路，
十二重城五碧云。
歌渐咽，
酒初醺，
尽将红泪湿湘裙。
赣江西畔从今日，
明月清风忆使君。
梅蕊新妆桂叶眉，
小莲风韵出瑶池。
云随绿水歌声转，
雪绕红绡舞袖垂。
伤别易，
恨欢迟，
惜无红锦为裁诗。
行人莫便消魂去，
汉渚星桥尚有期。
陌上濛濛残絮飞，
杜鹃花里杜鹃啼。
年年底事不归去，
怨月愁烟长为谁。
梅雨细，
晓风微，
倚楼人听欲沾衣。
故园三度群花谢，
曼倩天涯犹未归。
清颍尊前酒满衣，
十年风月旧相知。
凭谁细话当时事，
肠断山长水远时。
金凤阙，
玉龙墀，
看君来换锦袍时。
姮娥已有殷勤约，
留着蟾宫第一枝。
十里楼台倚翠微，
百花深处杜鹃啼。
殷勤自与行人语，
不似流莺取次飞。
惊梦觉，
弄晴时，
声声只道不如归。
天涯岂是无归意，
争奈归期未可期。
手捻香笺忆小莲，
欲将遗恨倩谁传。
归来独卧逍遥夜，
梦里相逢酩酊天。
花易落，
月难圆，
只应花月似欢缘。
秦筝算有心情在，
试写离声入旧弦。
守得莲开结伴游，
约开萍叶上兰舟。
来时浦口云随棹，
采罢江边月满楼。
花不语，
水空流，
年年拚得为花愁。
明朝万一西风动，
争向朱颜不耐秋。
题破香笺小砑红，
诗篇多寄旧相逢。
西楼酒面垂垂雪，
南苑春衫细细风。
花不尽，
柳无穷。
别来欢事少人同。
凭谁问取归云信，
今在巫山第几峰。
小令尊前见玉箫银灯一曲太妖娆歌中醉倒谁能恨唱罢归来酒未消春悄悄，
夜迢迢碧云天共楚宫遥梦魂惯得无拘检又踏杨花过谢桥小玉楼中月上时，
夜来惟许月华知。
重帘有意藏私语，
双烛无端恼暗期。
伤别易，
恨欢迟，
归来何处验相思。
沈郎春雪愁消臂，
谢女香膏懒画眉。
晓日迎长岁岁同，
太平箫鼓间歌钟。
云高未有前村雪，
梅小初开昨夜风。
罗幕翠，
锦筵红，
钗头罗胜写宜冬。
从今屈指春期近，
莫使金尊对月空。
一醉醒来春又残，
野棠梨雨泪阑干。
玉笙声里鸾空怨，
罗幕香中燕未还。
终易散，
且长闲，
莫教离恨损朱颜。
谁堪共展鸳鸯锦，
同过西楼此夜寒。
醉拍春衫惜旧香，
天将离恨恼疏狂。
年年陌上生秋草，
日日楼中到夕阳。
云渺渺，
水茫茫，
征人归路许多长。
相思本是无凭语，
莫向花笺费泪行。
以上晏几道作品《鹧鸪天》共19首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="YWqAkw7SP9.html">下一篇</a>
				</div>
				<div class="old">
						<a href="mz2A6XRgO9.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>