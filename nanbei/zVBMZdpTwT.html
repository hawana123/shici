<!DOCTYPE html>
<html lang="zh-CN">
	<head>
<title>中华诗词网-怀园引</title>
<meta charset="utf-8" />
<meta name="keywords" content="怀园引 谢庄 南北朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>怀园引</h1>
			<div class="info"><span class="date">作者：谢庄</span>&nbsp;&nbsp;|&nbsp;&nbsp;朝代：南北朝
			</div>
		</div>
	</div>
	<div class="container">
		<article class="post">
			
鸿飞从万里，
飞飞河岱起。
辛勤越霜雾，
联翩溯江汜。
去旧国，
违旧乡，
旧山旧海悠且长。
回首瞻东路，
延翮向秋方。
登楚都，
入楚关，
楚地萧瑟楚山寒。
岁去冰未已，
春来雁不还。
风肃幌兮露濡庭，
汉水初绿柳叶青。
朱光蔼蔼云英英，
离禽喈喈又晨鸣。
菊有秀兮松有蕤，
忧来年去容发衰。
流阴逝景不可追，
临堂危坐怅欲悲。
轩鸟池鹤恋阶墀，
岂忘河渚捐江湄。
试托意兮向芳荪，
心绵绵兮属荒樊。
想绿苹兮既冒沼，
念幽兰兮已盈园。
夭桃晨暮发，
春莺旦夕喧。
青苔芜石路，
宿草尘蓬门。
邅吾游夫鄢郢，
路修远以萦纡。
羌故园之在目，
江与汉之不可逾。
目还流而附音，
候归烟而托书。
还流兮潺湲，
归烟容裔去不旋。
念卫风于河广，
怀邶诗于毖泉。
汉女悲而歌飞鹄，
楚客伤而奏南弦。
或巢阳而望越，
亦依阴而慕燕。
咏零雨而卒岁，
吟秋风以永年。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="cC9ylBWp2J.html">下一篇</a>
				</div>
				<div class="old">
						<a href="RHl9GhWxJV.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>