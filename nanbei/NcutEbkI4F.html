<!DOCTYPE html>
<html lang="zh-CN">
	<head>
<title>中华诗词网-杨柳歌</title>
<meta charset="utf-8" />
<meta name="keywords" content="杨柳歌 庾信 南北朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>杨柳歌</h1>
			<div class="info"><span class="date">作者：庾信</span>&nbsp;&nbsp;|&nbsp;&nbsp;朝代：南北朝
			</div>
		</div>
	</div>
	<div class="container">
		<article class="post">
			
河边杨柳百丈枝，
别有长条踠地垂。
河水冲激根株危，
倏忽河中风浪吹。
可怜巢里凤凰儿，
无故当年生别离。
流槎一去上天池，
织女支机当见随。
谁言从来荫数国，
直用东南一小枝。
昔日公子出南皮，
何处相寻玄武陂。
骏马翩翩西北驰，
左右弯弧仰月支。
连钱障泥渡水骑，
白玉手板落盘螭。
君言丈夫无意气，
试问燕山那得碑。
凤凰新管萧史吹，
朱鸟春窗玉女窥。
衔云酒杯赤玛瑙，
照日食螺紫琉璃。
百年霜露奄离披，
一旦功名不可为。
定是怀王作计误，
无事翻复用张仪。
不如饮酒高阳池，
日暮归时倒接离。
武昌城下谁见移，
官渡营前那可知。
独忆飞絮鹅毛下，
非复青丝马尾垂。
欲与梅花留一曲，
共将长笛管中吹。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="LjMNOkDdyW.html">下一篇</a>
				</div>
				<div class="old">
						<a href="5cF0QCEayq.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>