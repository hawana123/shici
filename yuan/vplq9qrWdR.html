<!DOCTYPE html>
<html lang="zh-CN">
	<head>
<title>中华诗词网-南歌子八首</title>
<meta charset="utf-8" />
<meta name="keywords" content="南歌子八首 王吉昌 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>南歌子八首</h1>
			<div class="info"><span class="date">作者：王吉昌</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
大药西南采，
调和东北隅。
火龙水虎奋天衢。
七政枢机，
斡转运琼酥。
月窟喷香麝，
冰壶迸玉珠。
金童拈弄谒仙都。
喜动天颜，
赐寿等虚无。
洞锁猿驯静，
缰收马不颠。
气凝神聚契空圆。
浩劫云收，
长傲自家天。
皓月清风爽，
祥光罩瑞莲。
木人石女共谈玄。
变态神通，
物外证金仙。
固蒂恢机柄，
深根植化权。
拈花摘叶总除蠲。
引养冲和，
上下贯三田。
江岸和乌兔，
丹炉煮汞铅。
数成九转圣功圆。
体透金光，
晃耀照禅天。
极品轻肥贵，
金童列鼎雄。
掀天声价暂时中。
电转星飞，
身没气随风。
唾手惊前拙，
装愚不作聪。
元阳真秀紧修崇。
九九功圆，
平步玩蓬宫。
绝念驱群丑，
澄心剿万缘。
内枢橐龠息绵绵。
一贯三宫，
经纬契周天。
火力温金鼎，
明循六百篇。
烹成二八体方圆。
隐映祥光，
绰约傲飞仙。
灵腑诸尘净，
民山一气生。
三田昼夜铁牛耕。
鼓润风雷，
金井长琼英。
火力凭加减，
冰肌应候烹。
圆明方寸鬼神惊。
悦畅仙童，
饵讫恣飞行。
气射秋光冷，
胸藏丽色风。
腾身宛转离龙宫。
趋造兰庭，
笄岁喜和同。
跨虎清溪里，
驱乌皓月中。
攒完鼎炼药成功。
挥霍神通，
无碍傲真空。
烛点心光吐，
云收性月辉。
一壶冰莹振风威。
万象参罗，
魁斗斡璇玑。
造化无为理，
恢恢道化巍。
冥冥杳杳契天机。
鸠＊神功，
法界步云归。
以上王吉昌作品《南歌子》共8首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="CYeMLByHV1.html">下一篇</a>
				</div>
				<div class="old">
						<a href="4ofbpLnLIP.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>