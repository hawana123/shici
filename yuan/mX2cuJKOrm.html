<!DOCTYPE html>
<html lang="zh-CN">
	<head>
<title>中华诗词网-大江东去四首</title>
<meta charset="utf-8" />
<meta name="keywords" content="大江东去四首 刘志渊 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>大江东去四首</h1>
			<div class="info"><span class="date">作者：刘志渊</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
别山美玉，
匠一合成器，
乾坤体辨。
两窍明开分日月，
八卦九宫齐展。
方寸心存，
斡旋真要，
乙木金相恋。
幽人得趣，
便将乾象推转。
微微腾倒元精，
只凭眼下，
暗里兴雷电。
万匝千回循旧路，
迤逦乱飞银线。
馥郁香尘，
味能实腹，
净体今相见。
光飞如雪，
这回识得头面。
初功混沌，
在机缄斡变，
坎中一气。
潜发氤氲初出地，
升变阵云呈瑞。
电掣雷轰，
阴阳交会，
致作廉纤雨。
帝川飞过，
化成玉鼎神水。
溶溶九变生金，
炼归离内，
点化成阳体。
神变离形摅妙用，
独擅幕天席地。
兀兀腾腾，
随方应现，
坦坦无拘系。
含融一体，
顿然超出生死。
人生最贵，
禀五行真气，
千灵夙赋。
首足方圆天地肖，
反被阴阳陶铸。
秋月春花，
昨朝今日，
断送红颜去。
前程路险，
到时手足无措。
算来除却一身，
轻肥青紫，
总是闲家具。
好把中间心裂碎，
静里调和龙虎。
孕出灵珍，
天光内发，
变作明珠库。
外融空界，
卓然独纵霞步。
天元教显，
正金莲朵朵，
开遍时节。
士庶官僚咸仰奉，
缘觉声闻心说。
悟者清凉，
背之执恼，
多口明真诀。
诸人着眼，
照开千古心月。
了知诸相皆空，
不生妄想，
当体能消灭。
境界真实无染著，
种种抑绝分别。
万境一心，
现前孤觉，
寂寂圆明彻。
净无可触，
太虚一体无别。
以上刘志渊作品《大江东去》共4首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="FFAqQsB71l.html">下一篇</a>
				</div>
				<div class="old">
						<a href="iK24cs5hjo.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>