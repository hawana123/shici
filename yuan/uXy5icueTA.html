<!DOCTYPE html>
<html lang="zh-CN">
	<head>
<title>中华诗词网-苏武慢一二首</title>
<meta charset="utf-8" />
<meta name="keywords" content="苏武慢一二首 虞集 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>苏武慢一二首</h1>
			<div class="info"><span class="date">作者：虞集</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
伯生自笑微生，
凡情不断，
轻弃旧矶垂钓。
走马长安，
听莺上苑，
空负洛阳年少。
玉殿传宣，
金銮陪宴，
屡草九重丹诏。
是何年、梦断槐根，
依旧一蓑江表。
天赐我、万叠云屏，
五湖烟浪，
无限野猿沙鸟。
平明紫阁，
日晏玄洲，
＊发太霞林杪。
苍龙腾海，
白鹤冲霄，
颠倒一时俱了。
望清都、独步高秋，
风露洞天初晓。
对酒当歌，
无愁可解，
是个道人标格。
好风过耳，
皓月盈怀，
清净水声山色。
世上千年，
山中七日，
随处惯曾为客。
尽虚空、北斗南辰，
此事有谁消得。
曾听得、碧眼胡僧，
布袍沧海，
直下钓丝千尺。
掣取鲸鱼，
风雷变化，
不是等闲奇特。
寒暑相催，
乾坤不用，
历劫不为陈迹。
可怜生、忘却高年，
长伴小儿嬉剧。
放棹沧浪，
落霞残照，
聊倚岸回山转。
乘雁双凫，
断芦漂苇，
身在画图秋晚。
雨送滩声，
风摇烛影，
深夜尚披吟卷。
算离情、何必天涯，
咫尺路遥人远。
空自笑、洛下书生，
襄阳耆旧，
梦底几时曾见。
老矣浮丘，
赋诗明月，
千仞碧天长剑。
雪霁琼楼，
春生瑶席，
容我故山高宴。
待鸡鸣、日出罗浮，
飞渡海波清浅。
归去来兮，
昨非今是，
惆怅独悲奚语。
迷途未远，
晨景熹微，
乃命导夫先路。
风＊舟轻，
候门童稚，
此日载瞻衡宇。
酒盈尊、三径虽荒，
松菊宛然如故。
聊寄傲、与世相违，
旧交俱息，
更复驾言焉取。
琴书情话，
寻壑经丘，
倦鸟岫云容与。
农人告我，
有事西畴，
孤风情棹赋诗春雨。
但乐夫、天命何疑，
乘化任渠留去。
皓月清霜，
钓舟如叶，
闲渡小溪澄碧。
银汉无声，
玉虹横野，
斗柄正垂天北。
半幅乌纱，
数根华发，
一＊野凫飞舄。
问回仙、城南老树，
能见几何今昔。
西华顶、十丈高花，
九天秋露，
结就翠房瑶实。
脱屣非难，
凌空何远，
三咽雪融冰液。
辟谷神方，
餐霞真诀，
一去更无消息。
笑人间、长住虚空，
谁似一轮红日。
六十归来，
今过七十，
感谢圣恩嘉惠。
早眠晏起，
渴饮饥餐，
自己了无心事。
数卷残书，
半枚破砚，
聊表秀才而已。
道先生、快写能吟，
直是去之远矣。
没寻思、拄个青藜，
＊双芒屦，
走去渡头观水。
逝者滔滔，
来之衮衮，
不觉日斜风细。
有一渔翁，
蓦然相唤，
你在看他甚底。
便扶杖、穿起鲜鱼，
博得一尊同醉。
扫尽风云，
绰开尘土，
落得半丘藏拙。
青松为盖，
白石为床，
一切物情休歇。
几度蓬莱，
布袍长剑，
闲对海波澄澈。
是谁家、酒熟仙瓢，
邀我共看明月。
归去也、玉宇寥寥，
银河耿耿，
铁笛一声山裂。
三花高拥，
九气弥罗，
缥缈泰清瑶阙。
手把芙蓉，
凌空飞步，
今夜几人朝谒。
便翻身、北斗为杓，
遍散紫瓯香雪。
山月来时，
海风不动，
平地玉楼琼宇。
桂子飘香，
露华如水，
自按洞箫如缕。
杳杳冥冥，
泠泠历历，
青鸟解传芳语。
太微中、鸾鹤相求，
尽是旧时真侣。
君听取、列豹重关，
鼓雷千吏，
天界更多官府。
石女簪花，
木人劝酒，
为我此间聊住。
高唱微吟，
挥毫万丈，
尘世等闲今古。
看空山、一色青青，
何意断云残雨。
十载燕山，
十年江上，
惯见半生风雪。
对雪无舟，
泛舟无雪，
不遇并时高洁。
断港残沙，
今兹何夕，
一似剡溪归越。
但掀篷、数尺梅花，
人迹鸟飞俱绝。
君不见、五老危巅，
浮丘绝顶，
笑我早生华发。
返老还童，
易粗为妙，
定有九还丹诀。
霁景浮空，
天光眩海，
一体本无分别。
便堪称、六一仙公，
千古太虚明月。
一径通幽，
画屏横翠，
行到白云深处。
世外蟠桃，
井边佳橘，
别有种萱瑶圃。
檀板轻敲，
素琴闲弄，
奉献凤膏麟脯。
舞翩翩、鹤发飘飘，
仍是旧时仙母。
君看取、华屋神仙，
满堂金玉，
此是蟪蛄朝暮。
五色蓬莱，
九秋＊鹗，
别有出身之路。
酒熟麻姑，
云生巫峡，
稽首洞天归去。
任海波、清浅无时，
何处绿窗云户。
忆昔坡仙，
夜游赤壁，
孤鹤掠舟西过。
英雄消尽，
身世茫然，
月小水寒星火。
何似渔翁，
不知今古，
醉傍蓼花然火。
梦相逢、羽服翩跹，
未必此时非我。
谁解道、岁晚江空，
风帆目力，
横槊赋诗江左。
清露衣裳，
晚风洲渚，
多少短歌长些。
玉宇高寒，
故人何处，
渺渺予怀无那。
叹乘桴、浮海飘然，
从者未知谁可。
云淡风轻，
傍花随柳，
将谓少年行乐。
高阁林间，
小车城里，
千古太平西洛。
瞻彼泱泱，
言思君子，
流水俨然如昨。
但清游、天际轻阴，
未便暮愁离索。
长记得、童冠相随，
浴沂归去，
吟咏鸢飞鱼跃。
逝者如斯，
吾衰甚矣，
调理自存斟酌。
清庙朱弦，
旧堂金石，
隐几似闻更作。
农人告我事西畴，
窈窕挂书牛角。
以上虞集作品《苏武慢》共12首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="wPyCa0zCFp.html">下一篇</a>
				</div>
				<div class="old">
						<a href="tm4Cx5BBG6.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>