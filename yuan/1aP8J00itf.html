<!DOCTYPE html>
<html lang="zh-CN">
	<head>
<title>中华诗词网-金莲出玉花七首</title>
<meta charset="utf-8" />
<meta name="keywords" content="金莲出玉花七首 丘处机 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>金莲出玉花七首</h1>
			<div class="info"><span class="date">作者：丘处机</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
登莱潍密。
四海皆闻头插笔。
爱诤多词。
不肯饶人些子儿。
余今向道。
非似从前生计较。
好弱都休。
脑后如今没笔头。
南村地胜。
曲水横斜穿柳径。
是处池塘。
拍塞荷花映粉墙。
高堂大厦。
户户如屏堪入画。
峻岭崇冈。
日日生云遥降祥。
蓬头垢面。
不管形骸贫与贱。
抱朴颐神。
恬淡无忧乐本真。
冰姿玉体。
到了难趋沉土底。
子羽潘安。
泉下骷髅总一般。
时当正热。
正值天高时雨阙。
万里晴晖。
云欲生来风旋吹。
如炉天地。
尽日炎炎熔暑气。
物困人疲。
忆得前春嫌雨时。
一团臭肉。
千古迷人看不足。
万种狂心。
六道奔波浮更沉。
天真佛性。
昧了如何重显证。
宝范仙宗。
觉后凭君豁蔽蒙。
云收雨霁。
露出青峰寒骨势。
野静天空。
岌岌高横碧落中。
南溪无景。
与尔炎天销日永。
永日题诗。
不赋闲愁只赋伊。
重阳师父。
昔日甘河曾得遇。
大道心开。
设教东游海上来。
天涯回首。
挈得吾乡三四友。
魏国升遐。
惊动秦川百万家。
以上丘处机作品《金莲出玉花》共7首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="ZMy2lp0nj4.html">下一篇</a>
				</div>
				<div class="old">
						<a href="PpQ5kKbndV.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>