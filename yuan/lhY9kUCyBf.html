<!DOCTYPE html>
<html lang="zh-CN">
	<head>
<title>中华诗词网-西江月二五首</title>
<meta charset="utf-8" />
<meta name="keywords" content="西江月二五首 尹志平 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>西江月二五首</h1>
			<div class="info"><span class="date">作者：尹志平</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
本性元虚不二，
奈何情欲交加。
人能顿悟道生涯。
世态分明是假。
更要深通玄奥，
须当拂去矜夸。
含光默默养灵芽。
便是无为造化。
窗外横山入画，
门前流水堪听。
洞天幽处少人行。
不是尘寰路径。
占得静中风月，
却迥闹里人情。
湛然六识自安宁。
一任闲歌闲咏。
动处休将性动，
静中莫使心疑。
目前端正没关机。
真静真清便是。
气满三田自实，
神通八脉方知。
了然顿觉入无为。
到处安心稳地。
非爱青山绿水，
惟图隐迹埋石。
粗衣粝食绝人情。
养就元初本柄。
气结神凝久视，
虚心实腹长生。
一朝功满现三清。
此是男儿正性。
尽日观山玩水，
终朝常足心休。
老来佚乐更何求。
保我阳生九九。
幸得为人通道，
道中别有归投。
功成云步看瀛洲。
万古名传不朽。
进道须凭笃志，
收心慎勿狂游。
听予苦口劝同流。
莫待因循皓首。
绿发朱颜易改，
青春白昼难留。
争如速悟便回头。
认取忠言善诱。
九夏天长暑热，
三秋山后清凉。
一川禾黍正苍苍。
了见西成有望。
论甚天涯海角，
尽他关外山荒。
目前无事即仙乡。
且恁随缘豁畅。
莫羡喧哗京市，
休辞淡薄山家。
猿啼鹤唳兴还加。
心地清凉无价。
夜伴清风皓月，
晓观绿桧云霞。
蓬头丫髻做生涯。
堪向幽屏图画。
浅见有知有识，
深通无悟无迷。
了然顿觉入希夷。
此是男儿正智。
达道岂离方寸，
明心何在天西。
终朝闲坐细寻思。
裂转机关便是。
人事虽然久厌，
道家争忍空归。
不因勤苦到关西。
焉得重阳庆会。
说与门中志士，
祖庭已见根基。
终南山色古今奇。
老者堪为久计。
日用灶头然火，
时教突里亡烟。
始终如一志精专。
也胜往来打转。
放下纷纷尘事，
明通朗朗玄言。
一朝功到性灵圆。
便是蓬莱中选。
山后重兴道院，
燕南仍自干戈。
道人功行累来多。
免却非灾横祸。
每日诵经报国，
终朝念道降魔。
福生祸灭养冲和。
真静真清证果。
石径云梯路险，
攀萝揽葛难行。
洞天深处水山明。
远却尘寰视听。
土洞安眠稳坐，
松岩耳静心清。
不须更羡许由名。
便是超凡入圣。
事事谙来心足，
般般舍去身轻。
本初一点要圆成。
妙语玄言堪听。
纵意不知有我，
收心自觉无明。
无明灭尽绝尘情。
便是识心见性。
天上仙无懵懂，
人间性有顽愚。
门中有幸看经书。
性性堂堂开悟。
达理真明妙有，
观空体合虚无。
慧通灵宝证元初。
谁解无文不度。
我爱秋阳道众，
人人谦让温和。
终朝豁畅恣高歌。
日用不分彼我。
福地安居自在，
松间闲步烟萝。
先人后己行功多。
永没非灾横祸。
我爱秋阳地僻，
松岩来往人稀。
不劳打坐自忘机。
兀兀陶陶似醉。
坐上有山有水，
心间无是无非。
朝朝常见白云飞。
可以留连适意。
我爱秋阳天气，
一指云路无迷。
何劳身外觅曹溪。
了见三身四智。
莫问天机深远，
休寻大道无为。
目前认得这些儿。
便是全真苗裔。
我爱西岩气势，
连山带土丰肥。
青松绿柳嫩依依。
更有名花异卉。
春水涓涓声细，
秋阳烨烨光辉。
此中不用上天梯。
便是仙家景致。
我爱西岩秀丽，
仙园地发三阳。
山形曲屈卧龙冈。
只此人间天上。
云舍茅庵掩映，
仙花异果馨香。
市朝客到见清凉。
举手应须瞻仰。
夏日勤修宝殿，
冬天好炼顽心。
三更不纵睡魔侵。
便是先生戒禁。
学道休迷妄想，
修真莫失丛林。
无为功满恣歌吟。
自在高眠稳枕。
有欲难超老病，
无情易变童颜。
虚心实腹六神安。
步步清凉彼岸。
九载能除四相，
十年决到三山。
蓬壶阆苑恣游闲。
免却人间流转。
月里金乌报晓，
日中玉兔方眠。
谁知万法倒颠颠。
此理非深非浅。
认得元初这个，
须明无事真禅。
人人有分性周圆，
只为使他不转。
月魄光通四海，
龙阳气满三田。
一声雷动震山川。
迸出飞光闪电。
法雨常加有道，
慈云广布无边。
此时方显太平年。
遂我一生本愿。
只为功亏行阙，
故教不免东西。
自从别后二年期。
路转风尘万里。
词寄燕山道众，
听予至嘱休疑。
外缘虽斡内忘机。
免却前头懊悔。
以上尹志平作品《西江月》共25首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="8G0KIDdm1h.html">下一篇</a>
				</div>
				<div class="old">
						<a href="UeeP7MwnJB.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>