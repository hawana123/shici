<!DOCTYPE html>
<html lang="zh-CN">
	<head>
<title>中华诗词网-满江红五首</title>
<meta charset="utf-8" />
<meta name="keywords" content="满江红五首 张之翰 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>满江红五首</h1>
			<div class="info"><span class="date">作者：张之翰</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
古木寒藤，
高岸底、萧然舟宿。
一夜雨、朔风吹浪，
浪高于屋。
梦觉蓬窗无共语，
此时正自怜幽独。
道蓝山老子送诗来，
挑灯读。
辞与理，
俱能足。
从别后，
情尤笃，
想鬓毛如鹤，
目睛如鹘。
四海如公知已少，
有心日日相追逐。
恨濯缨亭远水萦纡，
山重复。
六月青州，
何处是、此身堪著。
都不似、素王宫里，
倚云高阁。
万里风来无隔处，
睡余常觉衣裳薄。
把暑天如水画如年，
消磨却。
心地上，
何轩豁。
眼界外，
犹廖廓。
被野烟高鸟，
劝予清酌。
一片青山知客意，
冷光堆满栏干角。
恨偃然、不肯入城来，
难相约。
满酌离杯，
留不住、绣衣行客。
还正是、登车揽辔，
慨然时节。
白简才辞乌府去，
红尘旋被青山隔。
看弓刀千骑拥秋风，
＊阳陌。
自不负，
心如铁。
著甚语，
堪为别。
道太柔则废，
太刚则折。
任外岂非经济手，
得中便是澄清策。
待功成、随诏早归来，
从头说。
山厌长江，
流不尽、滔溜深碧。
形胜地、以江为堑，
以山为壁。
兵府旧分城上下，
人家新住城南北。
说当年、天马入川时，
皆传檄。
市不易，
居如昔。
龙已去，
攀何及。
问人人能道，
圣朝恩德。
蕞尔南州成底事，
宛然上将劳吾敌。
看红尘一骑捷书来，
来春必。
眼底交游，
十载被、江湖相隔。
尝记得、道庵人静，
纵谈朝夕。
纸上云烟随散落，
毫端风雨何休息。
甚这回相见便苍颜，
都非昔。
中年别，
真堪惜。
生辰会，
谁曾必。
看西风摇动，
可人词笔。
天上桂华香近也，
此杯再要和君吸。
恨抗尘走俗太忙生，
无间日。
以上张之翰作品《满江红》共5首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="QAVkvMFO2r.html">下一篇</a>
				</div>
				<div class="old">
						<a href="ELlO3Iy2M1.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>