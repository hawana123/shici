<!DOCTYPE html>
<html lang="zh-CN">
	<head>
<title>中华诗词网-柳梢青四首</title>
<meta charset="utf-8" />
<meta name="keywords" content="柳梢青四首 许桢 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>柳梢青四首</h1>
			<div class="info"><span class="date">作者：许桢</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
叠嶂浮岚。
澄江拖练，
远浦归帆。
橙蟹分甘，
莼鲈专美，
露酒霜柑。
登高聊憩禅庵。
采菊蕊、茱萸满篮。
丹桂飘香，
芙蓉弄色，
好个江南。
山霁无岚。
寻幽有屐，
不用张帆。
乐事关心，
良辰修禊，
元夜传柑。
芳郊随处行庵。
听驺导、担花几篮。
洲渚凝妆，
笙歌归院，
好个江南。
山远生岚。
溪清呈底，
剡棹收帆。
风物依然，
烂红茶树，
回色青柑。
暗香寒阻梅庵。
把楮颖、权收墨篮。
暧阁红炉，
浅斟低唱，
好个江南。
云柚如岚。
月池通港，
画舫无帆。
细葛春纤，
摘来卢橘，
香赛温柑。
荷亭柳榭松庵。
更奇品、花盆果篮。
梦想飞觥，
水晶宫里，
好个江南。
以上许桢作品《柳梢青》共4首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="d6wftN64lt.html">下一篇</a>
				</div>
				<div class="old">
						<a href="tKv3vi1FtF.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>