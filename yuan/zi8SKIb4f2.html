<!DOCTYPE html>
<html lang="zh-CN">
	<head>
<title>中华诗词网-玩丹砂四○首</title>
<meta charset="utf-8" />
<meta name="keywords" content="玩丹砂四○首 马钰 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>玩丹砂四○首</h1>
			<div class="info"><span class="date">作者：马钰</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
大悟浮生不恋家。
大乘体调不奢华。
大通玄妙不矜夸。
大德建修真活计，
大丹烹炼好生涯。
大丹成就步烟霞。
澹泊修行不肯行。
常忧冻馁逞多能。
岂知饱暖欲性生。
且恁寂寥潇洒过，
休迷尘事与华荣。
常清常静大丹成。
奉劝须看清静经。
脱仙模子好搜寻。
湛然常寂理幽深。
常处真常常应物，
自然无欲亦无心。
运行日月作知音。
好个中条胡讲师。
通儒明道达禅机。
自然悟解这些儿。
石女醉归金虎窟，
铁牛耕入火龙池。
胎仙采得紫灵芝。
今日常行恻隐心。
幽微玄妙要人侵。
双垂云袖舞琼林。
水里搜寻木上火，
火中营养水中金。
云朋霞友作知音。
净净清清净净清。
澄澄湛湛湛澄澄。
冥冥杳杳杳冥冥。
永永坚坚坚永永，
明明朗朗朗明明。
灵灵显显显灵灵。
决烈修持大丈夫。
专心致志免三涂。
冰清玉洁个尘无。
空里人头欢笑落，
壶中斗柄斡旋舒。
丹成九转驾云舆。
决裂修持是郝仙。
孤云野鹤最け然。
我虽环堵望齐肩。
日日炼心烹药鼎，
时时运火补丹田。
功成同上大罗天。
立个上天真法梯。
无形无影亦无基。
一条捷径入无为。
自在逍遥真活计，
常清常净乐希夷。
自然天地悉皆归。
炼到无心正用功。
玉堂深处弄清风。
倒颠颠倒结殷红。
万派寒泉枯药鼎，
一轮明月出圭峰。
本来面目赴仙宫。
马钰常凭佛作为。
无为心内起慈悲。
寻声救苦做行持。
一切女男如父母，
见他生死十分危。
须当立个上天梯。
莫把修行作等闲。
身闲不似放心闲。
运行日月莫教闲。
保养下丹无漏泄，
方迁绛阙炼中丹。
上灵宫满得三丹。
破戒山侗说一场。
吃人耻辱不惭惶。
迩来酷好饮琼浆。
玄玉玄金盈宝鼎，
真男真女满丹房。
贪心更待住蓬庄。
朴住虚无撮住空。
岂分南北与西东。
丹砂只在笑谈中。
性命不由天地管，
一声珍重别山侗。
羽轮飚驾赴蓬宫。
七十光阴似箭忙。
夜消其半可悲伤。
那堪日日顿无常。
更想上床鞋履别，
寻思恋个甚郎娘。
不如物外做风狂。
清净无为锁密机。
金波玉滟结刀圭。
奇哉妙矣至幽微。
捉住杳冥昏默处，
能餐能饮更能携。
无中养就化生儿。
若非云游到＊陂。
争知此处隐瑶池。
人人怪我不留题。
壁上珠玑碑上玉，
交光灿烂有馀辉。
何须马钰再吟诗。
三髻山侗化卧单。
诸公休要做艰难。
三条乾布有馀宽。
每幅度量须六尺，
通为二九体长安。
不愁炎暑与严寒。
舍了家缘更舍身。
即非喂虎济饥鹰。
幻躯识破自忘形。
无耻无羞无染著，
逍遥坦荡气神清。
心中真佛现光明。
舍了荣华物外居。
的端妙处用功夫。
坎离宫内弄清虚。
猛虎口中调玉齿，
骊龙颔下夺神珠。
这般手段称吾徒。
十一吾侪一个来。
十人缘绊未心灰。
莫教失脚落轮回。
早早投玄离苦海，
闲闲炼气养灵胎。
功成同去赴蓬莱。
水狗喷烟罩玉轩。
火牛入海种芝田。
白莲花朵间青莲。
碧眼胡僧眉拂地，
霜毛兔子角冲天。
如来圆相本来圆。
瓦罐先生俗姓于。
三千里路乞残馀。
逍遥坦荡称吾徒。
常认此般真活计，
自然不受世情拘。
修完性月照冰壶。
外乐何曾内动心。
个中无口会哦吟。
声声清雅透琼林。
善听要听听不得，
如聋似瞽可追寻。
恁时仙佛作知音。
万种全般教得人。
怎生教你绝心尘。
悟来方可得良因。
怕死自然恩爱断，
忘机决定气神淳。
无为清净合天真。
无作无为道庶几。
不须把钓坐渔矶。
常清常净好根基。
玉液通传心绝虑，
金光溉济性忘机。
处玄通妙合三机。
物外修持物外圆。
搜玄搜妙认根源。
牢擒意马与心猿。
先把虎龙收在鼎，
自然铅汞得归元。
神凝气结性团圆。
昔日施为狡猾心。
闻人活路向前侵。
暗生荆棘闹如林。
不顾伤神并损气，
欲求积玉更堆金。
行尸走骨作知音。
霞友中条胡子金。
金波玉滟涤胸襟。
襟襟云水到如今。
今看无为庵妙记，
记中字字灿予衿。
衿托光彩怎生禁。
闲是闲非不可听。
那堪日日自谈论。
暗伤功行损氤氲。
舌是祸根牢锁闭，
寻常省启祸之门。
自然性命得长存。
休羡罗帏与绛绡。
红炉跳出碧尘销。
玄中玄妙有缘消。
颠倒阴阳真了了，
不分白昼与清宵。
一轮性月上丹霄。
玄上玄玄且莫寻。
日常除划我人心。
清闲欢乐作知音。
莫向灵台留一物，
自然结正水中金。
恁时云步上瑶岑。
养就三丹未得闲。
化人入道认清闲。
真欢真乐应真闲。
更把三丹通一炼，
行功圆满显神丹。
胎仙捧出紫金丹。
一饱馨香野菜羹。
临溪对竹自吟赓。
不妨斡运甲和庚。
何是道人真活计，
日当卓午打三更。
连云和月一齐耕。
一片无为霜雪心。
自然尘事不能侵。
长舒云袖舞双林。
九转丹砂生紫雾，
一溪白玉养黄金。
山侗唯恨少知音。
一志投玄绝利名。
二无尘事气神清。
三光攒聚永安宁。
四序不分真造化，
五般霞彩结成形。
六铢衣挂鹤来迎。
意恶心顽烟火生。
口张舌举是非生。
伤

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="qCIEwDF8iK.html">下一篇</a>
				</div>
				<div class="old">
						<a href="tM4ELecdue.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>