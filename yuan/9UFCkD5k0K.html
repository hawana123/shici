<!DOCTYPE html>
<html lang="zh-CN">
	<head>
<title>中华诗词网-小重山五首</title>
<meta charset="utf-8" />
<meta name="keywords" content="小重山五首 刘秉忠 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>小重山五首</h1>
			<div class="info"><span class="date">作者：刘秉忠</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
漠北云南路九千。
旧年鞍马上、又新年。
玉梅寂寞老江边。
东风软，
杨柳得春先。
斜月照吟鞭。
可人难似月、缺还圆。
桃花流水杏花天。
欢娱地，
谁斗酒尊前。
诗酒休惊误一生。
黄尘南北路、几功名。
枝头乌鹊梦频惊。
西州月，
夜夜照人明。
枕上数寒更。
西风残漏滴、两三声。
客中新感故园情。
音书断，
天晓雁孤鸣。
晓起清愁酒盎空。
清愁缘底事、别离中。
登临无地与君同。
青山色，
山外更重重。
落尽海棠红。
蔷薇新破萼、露华浓。
牡丹芳信一帘风。
寻幽梦，
曾到小园东。
一片残阳树上明。
百禽争＊噪、雨初晴。
西风鸿雁落沙汀。
归舟远，
渔笛两三声。
烟草逐人行。
前山青未了、后山横。
山川人物斗峥嵘。
黄尘路，
鞍马笑平生。
云去风来雨乍晴。
断烟分远树、夕阳明。
夕阳无处雁斜横。
山重叠，
山外更入行。
千古短长亭。
别离浑是苦、柰西征。
欲凭双鲤寄幽情。
东流水，
几日到襄城。
以上刘秉忠作品《小重山》共5首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="u2ZSAmKg8d.html">下一篇</a>
				</div>
				<div class="old">
						<a href="w8AWEokFB0.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>