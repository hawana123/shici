<!DOCTYPE html>
<html lang="zh-CN">
	<head>
<title>中华诗词网-水龙吟四首</title>
<meta charset="utf-8" />
<meta name="keywords" content="水龙吟四首 王吉昌 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>水龙吟四首</h1>
			<div class="info"><span class="date">作者：王吉昌</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
冲和牧养循天数。
暗契运行躔度。
阴阳恋态，
风雷云电，
相凝作澍。
点滴灵源注。
遍浇溉、宿尘难污。
显曲江莹静，
乌擒玉兔，
桂柯宿、吐红雾。
二气氤氲结聚。
散金光、三曲密布。
炼成健体，
童颜滋润，
飞行馀裕。
神变超尘，
趣表清净，
真容全露。
是劫来一段，
通天活计，
在人人悟。
慧驱茅塞开心地。
气养氤氲纯粹。
三奇聚鼎，
炎炎火里，
丹花吐瑞。
海底上清吹。
异香喷、芳姿肥腻。
被木童拈弄，
飞行无碍，
宝光衬，
采霞炽。
奥室清凉常媚。
廓胸襟、冰霜光被。
烟消火灭，
云收雾敛，
顿成不二。
头角逍遥，
事混河沙，
光尘不异。
这元初妙有，
清虚法体，
证菩提位。
乾坤利判阴阳位。
朴散氤氲成器。
母怀子腹，
儿因母产，
杳冥分瑞。
体化成纯粹。
廓神室、云收尘累。
现风清月朗，
金童飞舞，
傲嘉山，
景奇异。
宴罢归来沉醉。
到华胥，
玉关犹闭。
劈开璧帐，
主人邀我，
密传祖意。
岂有三空，
体显清净，
圆明不二。
放纵横自在，
无萦无系，
与虚空类。
至人主掌修真柄。
格外玄言究竟。
澄澄沉虑，
绵绵至息，
氤氲真性。
一混炎风劲。
五门开、三奇光并。
动盈虚时候，
阴阳变泰，
显真造，
契天命。
整顿神情中正。
现长春、风光卓＊。
烂霞万缕，
烟岚一派，
盈空澄净。
远近楼台，
映奋云步，
逍遥歌咏傲清凉法界，
安闲活计，
证无为圣。
以上王吉昌作品《水龙吟》共4首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="GbmlTfZzen.html">下一篇</a>
				</div>
				<div class="old">
						<a href="o2Z8p5tL3v.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>