<!DOCTYPE html>
<html lang="zh-CN">
	<head>
<title>中华诗词网-减字木兰花六首</title>
<meta charset="utf-8" />
<meta name="keywords" content="减字木兰花六首 谭处端 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>减字木兰花六首</h1>
			<div class="info"><span class="date">作者：谭处端</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
尘心起处。
隔了逍遥云水路。
不起尘心。
色相还空猿马擒。
而今勘破。
保守天真闲里过。
欲识天真。
白玉黄金铸就身。
全真门户。
静静清清无作做。
非易非难。
财色无明尽结丹。
真龙真虎。
境灭心忘知去处。
铅汞相传。
交媾须离种种边。
水云皮袋。
似水如云长自在。
自在闲人。
闲里搜寻物外身。
任行任住。
色外真空闲里做。
欲觅真空。
只在南山尽静中。
逍遥自在。
去去来来无挂碍。
一片灵空。
处处圆明无不通。
无分内外。
莹彻周沙含法界。
遍照无私。
明月高穹秋夜时。
心颠意耍。
难辨身中真共假。
意耍心颠。
招得全生罪孽愆。
心宁意息。
定里闲闲明慧力。
意息心宁。
道自归而神自灵。
遇而不悟。
可惜惺惺逐欲去。
目下蹉跎。
教我如今怎奈何。
他时若到。
悔晚投玄亲妙道。
早早回修。
免向三涂六道游。
以上谭处端作品《减字木兰花》共6首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="PfL9jU201D.html">下一篇</a>
				</div>
				<div class="old">
						<a href="VLQzAPFu7V.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>