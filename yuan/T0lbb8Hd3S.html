<!DOCTYPE html>
<html lang="zh-CN">
	<head>
<title>中华诗词网-菩萨蛮一○首</title>
<meta charset="utf-8" />
<meta name="keywords" content="菩萨蛮一○首 李真人 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>菩萨蛮一○首</h1>
			<div class="info"><span class="date">作者：李真人</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
还丹鼎器将何作。
戊己正土为城郭。
城郭善堤防。
提防生药王。
药王能御众。
臣下难飞动。
外隔坎离城。
谁人见鼎形。
还丹父母将何作。
木从火里生枝博。
枝博既芳荣。
离宫火渐明。
渐明终却灭。
化土生金屑。
土谢玉金乡。
金来归北方。
还丹根蒂将何作。
须凭金火相销铄。
金火得长生。
方成夫与妻。
夫妻情重重。
共隐真人洞。
真洞约回期。
天符来便归。
还丹火法将何作。
初从复卦终于剥。
旦暮用屯蒙。
潜行造化工。
进为春夏月。
退象秋冬节。
既未入坤宫。
还丹道已穷。
还丹节行将何作。
师曾嘱咐留言约。
莫近贵豪门。
贵豪赚杀人。
不须夸富有。
富有难长久。
隐循且悠悠。
愿将天地俦。
还丹龙虎将何作。
北方玄武南朱雀。
朱雀变为龙。
元宫养大虫。
大虫食草木。
龙爱吞金玉。
交战向沧溟。
俱伤血满形。
还丹秘诀将何作。
因师口授亲糟粕。
未悟莫施为。
前程路＊＊。
寻文终不的。
义在文中出。
文义纵惺惺。
抟量早晚成。
还丹水火将何作。
须知两位相交错。
火在水中求。
水从火里流。
水流遭火克。
为有中男力。
水被火凌持。
相携一室归。
还彤铅汞将何作。
砂须剥面铅沉脚。
砂精与铅精。
露形不露形。
争得相违背。
须用三才理。
汞采日中精。
铅须铅里金。
夸丹功用将何作。
仙人尽号长生药。
服人得延年。
方知此理玄。
至药终须觅。
只在坎离侧。
向此得真微。
天长地久期。
以上李真人作品《菩萨蛮》共10首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="nGhA4l3bPf.html">下一篇</a>
				</div>
				<div class="old">
						<a href="71oPXMfDK5.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>