<!DOCTYPE html>
<html lang="zh-CN">
	<head>
<title>中华诗词网-巫山一段云一九首</title>
<meta charset="utf-8" />
<meta name="keywords" content="巫山一段云一九首 尹志平 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>巫山一段云一九首</h1>
			<div class="info"><span class="date">作者：尹志平</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
白酒宽怀抱，
黄花喷鼻香。
此般真味庆重阳。
性月自圆方。
山后三秋无别。
幽槛几丛开彻。
两轩各各＊芳鲜。
雅胜洞中天。
北海功还未，
赤城行已周。
一身清静永忘忧。
何处得闲愁。
四十天当不惑。
事事谙来明白。
乐知知命保安和。
真理本无多。
北海修真士，
西岩放旷人。
别师迢递过关津。
物外不沾尘。
学道须凭决裂。
一片真心如铁。
九年功满步云霞。
三岛是吾家。
道显清虚妙，
释明智慧深。
仲尼仁义古通今。
三圣一般心。
不认忘名默悟。
只解分门别户。
一朝合眼见前程。
悔恨不圆成。
列翠峰峦秀，
仙都气象清。
三阳端正玉鳌形。
一气自天成。
万叠云山深处。
别是洞天幽圃。
何人能得久闲居。
清静乐无余。
塞北三年转，
天西万里回。
飘飘云驾渐东来。
无不笑颜开。
道德峥嵘功大。
行满决超三界。
十方仙子行功圆。
得见太平年。
山后春将暮，
龙阳景渐佳。
东园芭榄正开花。
随分有生涯。
道友坚心长久。
相见时时稽首。
自然恬淡日和平。
物外有余清。
湿热燕南地，
清凉山后天。
阴阳难晓倒颠颠。
宿业自牵缠。
二载登程酷暑。
终日无言无语。
闲中功行未能圆。
使我忘心坚。
十九游仙子，
随师历八荒。
西临回纥大城隍。
到处见农桑。
一种灵瓜甚美。
赤县几人知味。
大千沙界有多般。
鹤驾复东还。
太上临关日，
吾宗受道时。
七雄戈戟斗相持。
何处起慈悲。
直至西天行化。
大教普闻天下。
古今今古类皆同。
方显道家风。
万叠山横翠，
千盘河曲长。
居民安土乐农桑。
流水落花香。
卜此安居养老。
一任形枯心槁。
不摇不动寄残年。
何处觅神仙。
我有林泉兴，
君无补缺心。
一方圣境理幽深。
物外结知音。
还到春时圆备。
合是全真一会。
功成行满待他年。
携手上云天。
溪水迎霜冷，
山花带露鲜。
良朋共赏玉蟾圆。
高会兴无边。
长记西湖万里。
素魄澄澄一体。
今宵相隔正三年。
浑似梦游仙。
性烛通天眼，
心灯放慧光。
湛然灵物自真常。
无处不圆方。
住世荣华不恋。
举措常行方便。
一朝功满化云归。
独步赴瑶池。
一点光明大，
三千业障深。
劝君闻早细搜寻。
莫待祸来侵。
触处将身回转。
慧性能生方便。
这些消息汝还知。
便是上天梯。
应运开正教，
随时见宝坛。
众真降迹在人间。
却要列仙班。
化度群生无数。
个个尽教开悟。
一朝功满到蓬莱。
劫运免三灾。
涿鹿今朝到，
＊尤往日休。
坂泉冬夏水长流。
今古几春秋。
因此强兵战胜。
直到而今无定。
一生一杀做冤仇。
早晚是程头。
自在三山客，
逍遥西海宾。
孤身到处自全真。
风月永为邻。
识破浮华虚假。
谁羡望云星马。
一条拄杖胜龙骖。
稳步上高岑。
昨夜西风紧，
今朝秋意深。
道人虽则是降心。
寒暑亦难禁。
衲袄宜教宽大。
且要昼披夜盖。
一衣犹恐不销任。
此外更何寻。
以上尹志平作品《巫山一段云》共19首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="eaPpf361Hs.html">下一篇</a>
				</div>
				<div class="old">
						<a href="nqqy2ARWPc.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>