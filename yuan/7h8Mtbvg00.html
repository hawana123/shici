<!DOCTYPE html>
<html lang="zh-CN">
	<head>
<title>中华诗词网-眼儿媚五首</title>
<meta charset="utf-8" />
<meta name="keywords" content="眼儿媚五首 王恽 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>眼儿媚五首</h1>
			<div class="info"><span class="date">作者：王恽</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
横塘烟淡冷涵秋。
寂寞旧妆楼。
珠帘夜月，
露桃幽怨，
总是闲愁。
形消骨化情缘在，
此恨若为休。
长河解浣，
佳人无那，
倒卷黄流。
满帘夜月耿霜秋。
云梦黯歌楼。
残灯伴晓，
夕阳催暮，
海水添愁。
天涯地角相思恨，
谁道北生休。
一篇照映，
唐人诗雅，
千古风流。
桑榆晚景日＊＊。
莫厌数相寻。
静怜幽境，
闲谈情话，
与涤烦襟。
济时幸有诸公在，
乡社好浮沉。
闲云却恐，
西风吹去，
认做商霖。
我来＊古过悲秋。
徒倚夕阳楼。
画堂歌舞，
都能几日，
何限幽愁。
合欢闲冷孤眠苦，
争向死前休。
凭阑闲看，
一双＊＊，
对起中流。
西风归燕几经秋。
人老水边楼。
一灯孤枕，
满襟清血，
花也含愁。
前堂歌吹新声有，
争似去来休。
长河若解，
将姝遗恨，
与泪俱流。
以上王恽作品《眼儿媚》共5首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="lvso2NxbUS.html">下一篇</a>
				</div>
				<div class="old">
						<a href="AdAaI6mOcw.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>