<!DOCTYPE html>
<html lang="zh-CN">
	<head>
<title>中华诗词网-南柯子一四首</title>
<meta charset="utf-8" />
<meta name="keywords" content="南柯子一四首 侯善渊 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>南柯子一四首</h1>
			<div class="info"><span class="date">作者：侯善渊</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
不晓身中宝，
宁知物外篇。
不通真教乱狂颠。
指望蓬莱，
仰卧摸青天。
欲识铅中汞，
须知汞里铅。
两般颠倒自如然。
放出灵飞，
空外舞胎仙。
大道亲之远，
玄机退未疏。
太虚凝秀自如如。
一派灵源，
潋滟贯从初。
北海鸾渝黑，
南山凤染朱。
翱翔云外出虚无。
日月交光，
夺取夜明珠。
凤去飞还远，
鹤随翼羽＊。
石中隐玉蛤珠韬。
木长沉丁，
草秀紫芝苗。
兽变狮麟象，
蛇渝化海蛟。
鱼分水谷变鲸鳌。
人道相通，
云步越丹霄。
决列心清操，
真刚志气真。
超然不落断常坑。
眼界宽舒，
焕焕照华清。
锦绣乾坤莹，
玲珑世界明。
澄澄虚璧顿圆成。
蜕壳精＊，
一点碧天星。
炼质心猿退，
焚真意马疏。
一灵圆觉顿真如。
洞达渊玄，
光鉴照元初。
坎虎形如玉，
离龙色似珠。
云奔电激贯虚无。
霹雳峥嵘，
舞弄戏玄珠。
匹配阴阳理，
婴公伴细腰。
调和铅汞要终朝。
水底金精，
移入火中烧。
炼就通神剑，
修成智慧刀。
降龙伏虎斩邪妖。
夜吐光芒，
谁敢语声高。
瞬目迷千劫，
扬眉隔万山。
一真分瑞出双关。
混入华元，
到此有何难。
＊质飞金翼，
凝阳透玉环。
惺然洗觉梦魂间。
云去无心，
物外独清闲。
踏破尘劳网，
冲天志决贞。
手中持剑转环睛。
日耀争光，
＊烁莹天明。
觉海千寻底，
灵波万里倾。
群魔消散鬼神惊。
点化纯阳，
永永住蓬瀛。
太上玄元祖，
生居浩劫先。
首初传教五千言。
演正无疑，
谁晓此幽玄。
尽吃迷心药，
谁餐续命丹。
邪门曲教自缠绵。
死堕阴囚，
永劫镇黄泉。
未悟千般有，
心开一物无。
有无争觉顿清虚。
混内倾阳，
一点透灵乌。
瑞气盘金鼎，
祥烟玩玉壶。
玉壶金鼎炼神珠。
光灿流霞，
冉冉上天吴。
厌静曾居市，
嫌喧却住山。
通真何处不清闲。
内外逍遥，
不备利名攀。
蜕质空中显，
忘形物外观。
二神凝素出阳关。
鹤性佻佻，
一去古长安。
雨过春将晚，
风来又早秋。
百年光景转头休。
富贵荣华，
浑似水中沤。
劝汝修身早，
玄门志意搜。
勿交尘事系心头。
秘息三田，
莫遣贼人偷。
欲问修真理，
君还会得麽。
鲸鹏出海透星罗。
夜宿蟾宫，
飞上桂枝柯。
吉善灵禽少，
凶邪怪鹏多。
一群一队谩蹉跎。
荆棘为巢，
不见凤凰窠。
坐看华胥景，
神游玩宝方。
一双童子抱龙光。
焕焕煌煌，
撮聚入中央。
产出灵仙子，
功成入帝乡。
玉霄榜上应科场。
夺取仙标，
宝洞执璋。
以上侯善渊作品《南柯子》共14首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="A6uJd3ZO6x.html">下一篇</a>
				</div>
				<div class="old">
						<a href="StLwrDGrCR.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>