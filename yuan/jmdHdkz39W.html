<!DOCTYPE html>
<html lang="zh-CN">
	<head>
<title>中华诗词网-金缕曲六首</title>
<meta charset="utf-8" />
<meta name="keywords" content="金缕曲六首 张之翰 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>金缕曲六首</h1>
			<div class="info"><span class="date">作者：张之翰</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
此博谁名汝。
想当年、波罗塞戏，
涅盘经语。
天竺传来双采好，
么六四三二五。
要随喝、随呼随数。
从得三郎绯衣了，
再曾逢、潘彦知音侣。
同入海，
亦良苦。
雄拿豪攫争鸣杵。
正关河、疏星残月，
几声秋雨。
却是驱驰玄黄马，
脚底蹈燕蹴楚。
甚一涧一梁能阻。
翻覆输赢须臾耳，
算人间万事都如许。
且一笑，
看君赌。
风雨惊春暮。
恨天涯、留春未办，
却留余住。
时序匆匆催老大，
又早飞花落絮。
算禁得、清明几度。
试倚危栏西北望，
但接天烟水无重数。
空目断，
故山路。
先茔松柏谁看护。
想东风、杯盘萧然，
饥鸟啼树。
便做松江都变酒，
醉里眉头休聚。
万里南来缘底事，
也何须、杜宇声声诉。
千百计，
不如去。
回首茅山路。
渺滔滔、长江南畔，
碧山无数。
曾被天风吹醉梦，
直到华阳深处。
也亲见、鸾骖鹤驭。
觉后分明空记省，
怅丹坡、踪迹今何许。
还又被，
世缘误。
几番自咏山中句。
觉霏霏、云烟秀色，
去来眉宇。
曾共三峰重有约，
已办清秋杖屦。
看能与、群仙相遇。
君去丁宁无别语，
怕山灵怪我来何暮。
才有伴，
便同去。
乐府宁无路。
彼区区、斜门枉迳，
少人知处。
从得君词惊且讶，
醉里坡仙曾遇。
是梦里、稼翁教汝。
玉尺金刀俱在手，
把天机云锦裁成句。
才落纸，
便传去。
笔头不用空豪怒。
也应须、梨花缟夜，
海棠红雨。
一曲离歌悲壮处，
不觉人间三鼓。
有幽壑、潜蛟起舞。
休道此情天不管，
怕余音袅袅无人许。
风送入，
渡江橹。
未过松江去。
被高沙、同盟鸥鹭、暂时留住。
曾共中秋心期定，
再上江船容与。
待满载、淮歌楚舞。
岂料桂花香雾底，
正河鱼、作祟深相苦。
尊有酒，
不＊举。
梦中似听嫦娥语。
道人生、百年才半，
未为衰暮。
江北江南行欲遍，
几见月明三五。
尝烂赏、通宵达曙。
可是今年情思懒，
便临风、误却清新句。
聊援笔，
为渠赋。
走遍江南路。
看天公、何时远我，
故山深处。
君处钱塘余甓社，
千里不期而遇。
更分甚、主宾吾汝。
一片湖光浓似酒，
待发挥、我辈清新句。
几鱼鸟，
不惊去。
醉中不怕波神怒。
尽人间、纷纷轻薄，
翻云覆雨。
灯火归来才半醒，
月夜谯楼初鼓。
正老鹤迎门飞舞。
此乐人生能有几，
怅后期好在知何许。
明日又，
送柔橹。
以上张之翰作品《金缕曲》共6首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="3AMDPBsAL8.html">下一篇</a>
				</div>
				<div class="old">
						<a href="mKnxJc12WB.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>