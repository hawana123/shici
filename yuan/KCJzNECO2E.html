<!DOCTYPE html>
<html lang="zh-CN">
	<head>
<title>中华诗词网-万年春四首</title>
<meta charset="utf-8" />
<meta name="keywords" content="万年春四首 丘处机 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>万年春四首</h1>
			<div class="info"><span class="date">作者：丘处机</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
春暖烟晴，
杜鹃永日啼芳树。
声声苦。
劝人归去。
不道归何处。
我欲东归，
归去无门路。
君提举。
有何凭据。
空设闲言语。
衲袄秋来，
著身渐觉时相称。
霜天净。
畅怀游兴。
不怕西风劲。
百片千条，
上下穿联定。
宽还正。
外疏狂性。
内放明珠莹。
秋夜沉沉，
漏长睡酷多思想。
须依仗。
道情和畅。
不纵魔军王。
打叠神情，
物物离心上。
虚空帐。
慧灯明放。
坐待金鸡唱。
土穴秋来，
温温渐觉阳和胜。
幽栖兴。
道家偏称。
疏懒多贫病。
凛冽天寒，
叶落山川净。
窗前竞。
雪飘风劲。
热焙闲吟咏。
以上丘处机作品《万年春》共4首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="EcCuuypwCa.html">下一篇</a>
				</div>
				<div class="old">
						<a href="TxgTxNxOni.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>