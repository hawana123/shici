<!DOCTYPE html>
<html lang="zh-CN">
	<head>
<title>中华诗词网-唐多令六首</title>
<meta charset="utf-8" />
<meta name="keywords" content="唐多令六首 张之翰 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>唐多令六首</h1>
			<div class="info"><span class="date">作者：张之翰</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
不是强辞荣。
风波实可惊。
算平生、耐久交情。
走遍天涯依旧好，
都不似、一灯青。
世路自欹倾。
湖天方晦明。
也休将、文字争鸣。
一曲渔歌无别调，
烟雨外、两三声。
冠上满尘埃。
未弹君莫猜。
有诸公、暮省朝台。
醉后狂歌歌后醉，
能办此、竭吾才。
可以慰幽怀。
此时何有哉。
道寒梅、又欲新开。
碧玉枝头今几蕾，
须一一、寄书来。
何处是沧洲。
寒波不尽流。
恰登舟、便过城楼。
一片锦云三万顷，
常记得、藕花秋。
渔父雪蒙头。
此情知道否。
说生来、不识闲愁。
青笠绿蓑烟雨里，
吾与汝、可同游。
静有读书缘。
贫无使鬼钱。
尽虚斋、尽日萧然。
鲸海波涛三万丈，
元不到、此山前。
梦蝶正翩翩。
香＊飘篆烟。
更何心、敢怨青天。
若论闲居多少兴，
风与月、浩无边。
往事水东流。
槐根春梦休。
被长淮、隔断中州。
三十六湖湖上住，
却又过、一年秋。
佳处总堪游。
同盟只数鸥。
把功名、且付扁舟。
天上故人知己者，
休笑我、太迟留。
怨思入清笳。
斜阳鸣乱鸦。
正开尊、细酌流霞。
北里南庄今岁然，
全不觉、米难赊。
笔砚淡生涯。
胸中气自华。
看凋零、野草闲花。
事不相关收脚坐，
吾便是、贵人家。
以上张之翰作品《唐多令》共6首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="3BnXJHBnK6.html">下一篇</a>
				</div>
				<div class="old">
						<a href="ath1nAT3yL.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>