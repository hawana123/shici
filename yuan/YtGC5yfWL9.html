<!DOCTYPE html>
<html lang="zh-CN">
	<head>
<title>中华诗词网-巫山一段云一二首</title>
<meta charset="utf-8" />
<meta name="keywords" content="巫山一段云一二首 赵孟頫 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>巫山一段云一二首</h1>
			<div class="info"><span class="date">作者：赵孟頫</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
碧水澄青黛，
危峰耸翠屏。
竹枝歌怨月三更。
别是断肠声。
烟外黄牛峡，
云中白帝城。
扁舟清夜泊苹汀。
倚棹不胜情。
碧水鸳鸯浴，
平沙豆蔻红。
云霞峰翠一重重。
帆卸落花风。
淡薄云笼月，
霏微雨洒篷。
孤舟晚泊浪声中。
无处问音容。
叠嶂千重碧，
长江一带清。
瑶坛霞冷月胧明。
欹枕若为情。
云过船窗晓，
星移宿雾晴。
古今离恨拨难平。
惆怅峡猿声。
枫鹤堆岚霭，
阳台枕水湄。
风清月冷好花时。
惆怅阻佳期。
别梦游蝴蝶，
离歌怨竹枝。
悠悠往事不胜悲。
春恨入双眉。
鹤信三山远，
罗裙片水深。
高唐春梦杳难寻。
惆怅到如今。
十二峰前月，
三千里外心。
红笺锦字信沉沉。
肠断旧香衾。
绝顶朝云散，
寒江暮雨频。
楚王宫殿已成尘。
过客转伤神。
月是巫娥伴，
花为宋玉邻。
一听歌调一含颦。
幽怨竹枝春。
袅娜江边柳，
飘摇岭上云。
卸帆回棹楚江滨。
归信夜来闻。
欲拂珊瑚枕，
先董翡翠裙。
江头含笑去迎君。
鸾凤尽成群。
片月生危岫，
残霞拂翠桐。
登龙峰下楚王宫。
千古感遗踪。
柳色眉边绿，
花明脸上红。
欲寻灵积阻江风。
离思杳无穷。
芍药虚投赠，
丁香漫结愁。
凤栖鸾去两悠悠。
新恨怯逢秋。
山色惊心碧，
江声入梦流。
何时弦管簇归舟。
兰棹泊沙头。
晓色飘红叶，
平沙枕碧流。
泉声云影弄新秋。
触处是离愁。
脸泪横波漫，
眉攒片月收。
佳人欲笑卒难休。
半整玉搔头。
雨过苹汀远，
云深水国遥。
渡头齐举木兰桡。
纤细楚宫腰。
映水匀红脸，
偎花整翠翅。
行人倚棹正无聊。
一望一魂销。
云里高唐观，
江边楚客舟。
上升峰月照妆楼。
离思两悠悠。
云雨千重阻，
长江一片秋。
歌声频唱引离愁。
光景恨如流。
以上赵孟頫作品《巫山一段云》共12首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="HhuGZt84Iv.html">下一篇</a>
				</div>
				<div class="old">
						<a href="PyWwgE9Djw.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>