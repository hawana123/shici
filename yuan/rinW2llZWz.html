<!DOCTYPE html>
<html lang="zh-CN">
	<head>
<title>中华诗词网-武陵春四首</title>
<meta charset="utf-8" />
<meta name="keywords" content="武陵春四首 姬翼 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>武陵春四首</h1>
			<div class="info"><span class="date">作者：姬翼</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
断鼻芒鞋秋后扇，
不是背时行。
侧卧香炉没底铛。
着甚更峥嵘。
此物只宜闲处顿，
相见各无情。
莫怪凄然冷似冰。
安稳过平生。
山鸟唤人归意重，
佳处有林泉。
茅屋经营三两椽。
据分不拈钱。
万壑风鸣千嶂月，
小有洞中天。
石上松间坐与眠。
何处觅神仙。
幸遇真仙来海上，
丹药肯长留。
亘古灵方秘藏收。
传与列仙俦。
试贮金壶成酝酿，
一饮醉千秋。
海变桑田不举头。
冷眼视蜉蝣。
造物化成虚境界，
人我是非丛。
蛮触交侵各用功。
都在梦魂中。
劝饮一杯方外酒，
两颊镇长红。
醉眼朦胧望碧空。
着莫辨西东。
以上姬翼作品《武陵春》共4首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="4qoROebNNF.html">下一篇</a>
				</div>
				<div class="old">
						<a href="IEENTD8d3c.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>