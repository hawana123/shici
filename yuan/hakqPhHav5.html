<!DOCTYPE html>
<html lang="zh-CN">
	<head>
<title>中华诗词网-满江红四首</title>
<meta charset="utf-8" />
<meta name="keywords" content="满江红四首 段成己 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>满江红四首</h1>
			<div class="info"><span class="date">作者：段成己</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
点检花枝，
风雨外、雪堆琼矗。
春去也、朱丝弦断，
鸾胶难续。
眼底光阴容可惜，
旧游回首寻无迹。
对青山、一饷倚枯藤，
滩声急。
人已老，
身犹客。
家在迩，
归犹隔。
纵语音如旧，
形容非昔。
芳草绵绵随意绿，
平波渺渺伤心碧。
到愁来、惟觉酒杯宽，
人间窄。
光景催人，
还又是、西风吹袂。
青镜里、满簪华发，
不堪憔悴。
一月几逢开口笑，
十年滴尽伤时泪。
倩一尊、相对说清愁，
花前醉。
初未识，
名为累。
今始觉，
身如寄。
把闲情换了，
平生豪气。
致主安民非我事，
求田问舍真良计。
看野云、出岫却飞回，
元无意。
料峭东风，
吹醉面、向人如旧。
凝伫立、野禽声里，
无言搔首。
庭下梅花开尽也，
春痕已到江边柳。
待人间、事了觅清欢，
身先朽、菟裘计，
何时有。
林下约，
床头酒。
怕流年不觉，
鬓边还透。
往事不堪重记省，
旧愁未断新愁又。
把春光、分付少年场，
从今后。
谁把秋香，
偏著意、植根姑射。
尘土外、鲜鲜元有，
可人容质。
日久渐随芜共没，
岁寒还与松同洁。
傲新霜、还有两三枝，
天应惜。
巾自漉，
醅微白。
人已老，
欢犹昔。
爱此花不负，
渊明清节。
醉里不知人世换，
悠然独倚西风立。
问一中、时复慰穷途，
何如泣。
以上段成己作品《满江红》共4首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="DT3p5rTQ81.html">下一篇</a>
				</div>
				<div class="old">
						<a href="pLShBbUk2U.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>