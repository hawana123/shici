<!DOCTYPE html>
<html lang="zh-CN">
	<head>
<title>中华诗词网-百字令五首</title>
<meta charset="utf-8" />
<meta name="keywords" content="百字令五首 张可久 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>百字令五首</h1>
			<div class="info"><span class="date">作者：张可久</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
扣舷惊笑，
想当年行乐，
绿朝红暮。
麴院题诗，
人去远、别换一番歌舞。
鸥占凉波，
莺巢小树，
船阁鸳鸯浦。
画桥疏柳，
风流不似张绪。
闲问苏小楼前，
夕阳花外，
归燕曾来否。
古井香泉秋菊冷，
坡后神仙何许。
醉眼观天，
狂歌喝月，
夜唤西林渡。
穿云笛响，
背人老鹤飞去。
六桥如画，
看地雄两浙，
人骄三楚。
谁隔荷花，
听水调、兰棹采莲船去。
鹤舞盘云，
虹消歇雨，
一缕南山雾。
冷香凝绿，
嫩凉生满庭宇。
犹记醉客吹箫，
自苏郎去后，
别情无数。
明月天坛尘世远，
青鸟替人传语。
玉解连环，
书裁折叠，
没放相思处。
裴公亭上，
诗来还是怀古。
片帆摇曳，
喜东风吹雨，
秋容新沐。
一带长江，
青未了、天际乱峰如簇。
浮玉山空，
梧桐人去，
月冷神仙屋。
停舟吊古，
＊泉三酹寒菊。
犹记邂逅桓郎，
驿楼残照里，
倚阑吹竹。
南去北来人自唤，
老树柳丝长绿。
倦客能吟，
倚歌而和，
醉写沧浪曲。
今宵何处，
钓鱼台下寻宿。
一行秋思，
记孙登当日，
山中琴趣。
谁识吾宗，
父老子、自制寸金皮鼓。
＊截孤篁，
丝抽独茧，
替尽琵琶谱。
轻拢慢捻，
西湖何限怀古。
堪笑锦瑟无端，
繁弦五十，
撩乱春云缕。
得似嘈嘈么凤语，
只手换宫移羽。
绝艺无双，
法门不二，
喜遇知音侣。
灯窗对影，
为君挑尽寒雨。
舣舟一笑，
正三吴好处，
天将僧占。
百斛冰泉，
醒醉眼、庭下寒光潋滟。
云湿阑干，
树香楼阁，
莺语青山崦。
倚花索句，
终日登临无厌。
小瓶声卷松涛，
俗尘不到，
休把柴门掩。
瓯面碧圆珠蓓蕾，
强似花浓酒酽。
清入心脾，
名高秘水，
细把茶经点。
留题石上，
风流何处鸿渐。
以上张可久作品《百字令》共5首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="RsTlzfI1BH.html">下一篇</a>
				</div>
				<div class="old">
						<a href="hkGdW6hakj.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>