<!DOCTYPE html>
<html lang="zh-CN">
	<head>
<title>中华诗词网-酹江月五首</title>
<meta charset="utf-8" />
<meta name="keywords" content="酹江月五首 刘处玄 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>酹江月五首</h1>
			<div class="info"><span class="date">作者：刘处玄</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
碧轩阒坐，
顿忘言、闲了诗书千卷。
松径携筇真念道，
妙奥天机深远。
物外人间，
京华云洞，
慧眼开时见。
有无俱泯，
吟笑浮生不辩。
拔宅庞许飞升，
大罗归去，
贩骨死生免。
不夜仙乡无苦恼，
阆苑瑶池清宴。
海变松枯，
亘容弗老，
世伪真无羡。
六铢衣挂，
复去朝元重现。
古今贩骨，
想生来死去，
荣枯多少。
百载光阴四序逼，
不觉形容衰老。
世伪浮华，
转头如梦，
到底成虚娇。
无生一念，
念道真明达了。
最好福地清居，
依山临水，
自在携筇到。
占得真欢霞洞隐，
无事闲看圣教。
功行周圆，
完全性命，
胜似重修醮。
炼成道体，
别有金书来诏。
陇西余虑，
到潍阳秦台，
空来空去。
贵府推官同太守，
相访临归叮嘱。
壬戌新正，
欲邀到府，
未见先生许。
处玄重答，
这里元宵亦做。
四序孰悟三元，
天官赐福，
下救阴灵苦。
生在中华崇道德，
世赞名传千古。
大醮洪禧，
青词奏圣，
感应应难遇。
文山作醮，
白龟莲衬王祖。
寿过彭祖，
更官高一品，
石崇贵富。
古往今来人世事，
觉了不堪重虑。
归去渊明，
乘舟范蠡，
先已超升去。
真通道德，
＊却死沉阴路。
云步阆苑蓬山，
仙乡不夜，
各有逍遥所。
过了天元无上道，
千载难逢难遇。
石火光阴，
浮沤生灭，
飞走乌随兔。
速修性命，
暗有贤圣提汝。
厌居人世，
似孤云飘逸，
鹤升霄汉。
自在无拘空外去，
撒手直超彼岸。
到处为家，
琴书为伴，
信笔闲吟叹。
洞天高卧，
任他人笑懒慢。
夏近百尺森松，
水帘响亮，
飞入龙泉涧。
渴饮霞浆仙会处，
童稚唇歌舌诞。
＊了轮回，
完全性命，
迷者应难赶。
忘名绝利，
一任人非人赞。
以上刘处玄作品《酹江月》共5首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="LUQd0ax1Li.html">下一篇</a>
				</div>
				<div class="old">
						<a href="ZyQZ1TcJY0.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>