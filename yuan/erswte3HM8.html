<!DOCTYPE html>
<html lang="zh-CN">
	<head>
<title>中华诗词网-养家苦一二首</title>
<meta charset="utf-8" />
<meta name="keywords" content="养家苦一二首 马钰 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>养家苦一二首</h1>
			<div class="info"><span class="date">作者：马钰</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
思微妙，
想尘缘。
两般搜索要精研。
但知空，
向道坚。
心清净，
意通玄。
自然知道没言传。
达无为，
作大仙。
修行易，
断情难。
始初分解最艰难。
譬无常，
破尽难。
心开悟，
没疑难。
觉从前事养家难。
学神仙，
有甚难。
养家苦，
恋尘缘。
铺谋活计望千年。
奈凡躯，
不久坚。
修行好，
结良缘。
功成行满不排年。
做神仙，
因志坚。
养家苦，
没程头。
一朝身死作阴囚。
见阎王，
不自由。
修行好，
有程头。
三千功满不为囚。
做神仙，
得自由。
养家苦，
没休期。
危危险险似围棋。
被人＊，
无祷祈。
修行好，
最稀奇。
姹婴争把虎龙骑。
献胎仙，
凤与麒。
养家苦，
赡他人。
衣丰食足尚嫌贫。
运机心，
丧了真。
修行好，
作闲人。
自然忧道不忧贫。
炼顽心，
养至真。
养家苦，
似蜂虔。
采花成蜜为谁甜。
肯堤防，
蛛网粘。
修行好，
做风虔。
舌生津液玉浆甜。
溉黄芽，
无惹粘。
养家苦，
特贪饕。
家丰又待望官高。
遇危难，
无计逃。
修行好，
不贪饕。
埋光隐迹恐名高。
处无为，
生死逃。
养家苦，
为妻男。
是非荣辱饱经谙。
限临头，
事怎甘。
修行好，
子端南。
神丹灿烂弃行庵。
宴瑶池，
德饱酣。
养家苦，
喜相违。
常常思想死生危。
怕从前，
火院围。
修行好，
处无为。
神珠光彩透帘帏。
现灵童，
相貌威。
养家苦，
镇常忙。
忙来忙去到无常。
作阴囚，
住鬼房。
修行好，
不曾忙。
闲闲闲里守真常。
得修完，
玉洞房。
养家苦，
火坑深。
万尘埋没不能禁。
遇风仙，
物外寻。
修行好，
炼阳阴。
净清能见水中金。
现光辉，
罩宝岑。
以上马钰作品《养家苦》共12首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="YUcMT4hZv1.html">下一篇</a>
				</div>
				<div class="old">
						<a href="qLcQ0XmQyM.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>