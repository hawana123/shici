<!DOCTYPE html>
<html lang="zh-CN">
	<head>
<title>中华诗词网-满江红一二首</title>
<meta charset="utf-8" />
<meta name="keywords" content="满江红一二首 刘敏中 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>满江红一二首</h1>
			<div class="info"><span class="date">作者：刘敏中</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
爱日回春，
恰开放、江头梅萼。
还更有、远山晴雪，
竹溪松壑。
晚节丰年人尽喜，
良辰美景君须乐。
便弃教寿酒一千钟，
深深的。
眉宇秀，
胸怀廓。
问谁识，
平生略。
只优游无事，
笑谈宾幕。
万里秋天鸿鹄志，
高名四海麒麟阁。
待此时、满意祝庄椿，
扬州鹤。
百花开后，
殿余春、只有翻阶红叶。
人似春光留不住，
半夜东风作恶。
寥落离怀，
苍凉行色，
更与花前酌。
浩歌一曲，
鸟啼花自飞落。
潇洒谁复如君，
溪山如此，
何限山中乐。
政尔功名相促迫，
眼底台东阁。
我识君才，
青云明日，
万里秋天鹤。
有时还梦，
野亭亭下岩壑。
北去南来，
凡几度、风沙行李。
离又合、新欢旧恨，
古今何已。
风＊俄瞻衡宇外，
月明照见寒江底。
问朱丝白雪尚依然，
知音几。
无所作，
谁成毁。
非所望，
何悲喜。
谓人生得失，
卷舒天耳。
病骨支离羁思乱，
此情正要公料理。
但无言、手捉玉连环，
东南指。
看花须约，
一千年、知赴瑶池缘浅。
雪里花枝来索句，
恍觉春生冷砚。
却忆前时，
寻芳处处，
霞影浮杯面。
酒醒花落，
树头飞下余片。
何事岁晚重妍，
多情应笑，
我早朱颜变。
依样铅华红胜锦，
争得瓶梅并剪。
小阁幽窗，
回寒向暖，
百怕霜风卷。
旧家野老，
也来惊讶希见。
满纸龙鸾，
浑厌倒、来禽青李。
黄绢好、朝吟暮玩，
爱之无已。
玉刻来从千载上，
宝珠出自重渊底。
每相逢慰淡相于，
如君几。
无所见，
哗然毁。
安所有，
同然喜。
赖多情问我，
病欤贫耳。
一寸灰心寒欲尽，
数茎绿发愁难理。
说青帘高处有仙乡，
无人指。
鸟飞兔走，
叹劳生、浮世匆匆如此。
眼底风尘今古梦，
到了谁非谁是。
击短扶长，
曲邀横结，
为问都能几。
悠悠长啸，
谩嗟真个男子。
数载黄卷青灯，
种兰植蕙，
颇遂平生喜。
冷笑纷纷儿女语，
都付春风马耳。
美景良辰，
亲朋密友，
有酒何妨醉。
高歌一曲，
二三知己知彼。
十载京华，
也曾是、飘零狂客。
还有幸、公家兄弟，
相逢相识。
记得宣恩疏决日，
柏台骢马秋官笔。
甚人生聚散等闲间，
都难测。
摩抚手，
天西北。
放浪迹，
江湖国。
忽高轩飞下，
今夕何夕。
头上貂蝉看欲见，
掌中珠颗今先得。
暂放教、诗酒豁平生，
公休惜。
宿酒初醒，
秋已老、故人来别。
情味恶、从前万里，
不堪重说。
大抵男儿忠孝耳，
此身如叶心如铁。
但始终夷险要扶持，
平生节。
湖海气，
诗书业。
霜雪地，
风云客。
问而今月旦，
果谁豪杰。
君去还经汾水上，
依然照见齐州月。
怕相思、休费短长吟，
生华发。
探梅时候，
怯朝寒、倦说梅溪清浅。
谁＊玄都春一握，
烘暖小齐冰砚。
何意芳妍，
如今又与，
前度刘郎面。
武陵回首，
断肠流水花片。
信道造化能移，
何须更问，
世事云千变。
犹胜当时深院里，
满树芳菲细剪。
宝鸭熏香，
铜瓶浴水，
休把重帘卷。
风流故在，
乞浆怕有人见。
万古云霄，
谁办得、妙龄勋业。
长有恨、君恩未报，
鬓毛先雪。
紫诏俄从天关下，
绣衣已逐星轺发。
但七千里外望闱，
三年别。
忠与孝，
心应切。
行与止，
君须决。
说蜀中父老，
望君如渴。
地迥无妨鹰隼系，
山深要静狐狸穴。
着新诗、收拾锦城春，
归来说。
我笑前人，
痴绝甚、搔瓜钻李。
天壤内、神奇腐朽，
有所穷已。
才见凌风霄汉上，
忽看垂翅蓬蒿底。
试闲将、得失遍思量，
凡经几。
无汝愧，
从渠毁。
非我有，
何吾喜。
但物来即应，
尽心焉耳。
一榻高眠人事了，
一瓢乐饮家缘理。
也何曾、直待马千蹄，
童千指。
昼景清和，
南风扇、葛衣未试。
知又是、梅黄时候，
麦秋天气。
宝鸭旋薰香篆小，
绿阴生寂重门闭。
有画梁双燕伴人愁，
知人意。
萤窗苦，
貂蝉贵。
穷与达，
心如醉。
个月来多病，
不禁憔悴。
讳疲怎谩衣带缓，
怯眠却把窗儿倚。
问阿谁、心绪正如今，
还如此。
以上刘敏中作品《满江红》共12首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="jCnXcqLYLs.html">下一篇</a>
				</div>
				<div class="old">
						<a href="JFlYgKOMYc.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>