<!DOCTYPE html>
<html lang="zh-CN">
	<head>
<title>中华诗词网-西江月九首</title>
<meta charset="utf-8" />
<meta name="keywords" content="西江月九首 元无名氏 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>西江月九首</h1>
			<div class="info"><span class="date">作者：元无名氏</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
彼此离于生处，
火遭水破惊忙。
分身各自拟深藏。
半路再遣萧郎。
夫为无衣裹体，
妻因水浸衣黄。
丙丁甲乙有形相。
刚遣令合阴阳。
丹是色身妙宝，
法身即是真心。
从来无色亦无音。
一体不须两认。
万法非无非有，
有无亦莫搜寻。
二边俱遣弃中心。
选佛斯为上品。
九九乾坤已定，
清明节后开花。
米田天下乱如麻。
直待龙蛇继马。
依旧中华福地，
古月一阵还家。
当初指望瓮生涯。
死在西江月下。
记之如此，
未如孰是。
世有学人无数，
愚痴妄意如麻。
铅汞错认结为砂。
运火欲觅黄芽。
千日虎劳心力，
人人尽破其家。
真铅似火本无瑕。
将凤砍比狂鸦。
水火运来周岁，
四六勿错如初。
水多火少失功夫。
胜地方始安炉。
直须认鼎与药，
却如鸡子无殊。
内黄处白结凝酥。
一颗圆明汞珠。
听说金公两字，
何物唤作金孙。
寻枝寻叶必知根。
无智便乃心昏。
若用凡铅为体，
都来少魄无魂。
水银渐结必难存。
秘诀要处谁论。
一理无今无古，
此心何喜何嗔。
无相乃为真相。
色身即是法身。
不消一句半句，
活得千人万人。
咦，
这里便是到头，
何须只管翻身。
真假两般玄字，
金公所料重遗。
凡铅纵与岳山齐。
不肯假与金妻。
听说真铅住处，
他家跳在深溪。
两情恩爱事因媒。
义重争取东西。
至道不烦不远，
至人只在目前。
淮王炼石得冲天。
叹世已经千年。
全在低心下人，
事该缘分偶然。
安炉致数尽周圆。
须得汞去投铅。
以上元无名氏作品《西江月》共9首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="fyqKQjDEjv.html">下一篇</a>
				</div>
				<div class="old">
						<a href="oCRySom21I.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>