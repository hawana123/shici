<!DOCTYPE html>
<html lang="zh-CN">
	<head>
<title>中华诗词网-临江仙四首</title>
<meta charset="utf-8" />
<meta name="keywords" content="临江仙四首 王丹桂 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>临江仙四首</h1>
			<div class="info"><span class="date">作者：王丹桂</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
禅道本来无辩证，
皆因古圣强名。
不须方外谩劳形。
人人俱有分，
个个总圆成。
但把万缘齐放下，
切须戒断无明。
给孤园内任纵横。
泥牛哮吼处，
日午打三更。
稽首同途听教化，
休教虚度流年。
常生觉照道心坚。
包容他过失，
整顿自邪偏。
分上本无人我相，
闲中认正根原。
但迷假合起攀援。
永沉烦恼海，
难证大罗天。
向晚嫩凉生户牖，
松岩独坐颐。
凭高一望彻天涯。
孤城烟树惨，
远浦片帆归。
万里碧天澄似水，
云闲不动毫厘。
昭昭明月弄晴辉。
圆光含法界，
灵验射瑶池。
一片闲心闲不倦，
腾腾兀兀忘机。
晓来微雨过窗扉。
翠霞青嶂里，
还听杜鹃啼。
句句不如归去朗，
我今已应归期。
功成自是步云霓。
何须施巧辩，
苦苦竞相催。
以上王丹桂作品《临江仙》共4首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="nb2JiPonIa.html">下一篇</a>
				</div>
				<div class="old">
						<a href="p2dQZ83VH7.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>