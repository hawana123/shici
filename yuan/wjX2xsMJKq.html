<!DOCTYPE html>
<html lang="zh-CN">
	<head>
<title>中华诗词网-霜角八首</title>
<meta charset="utf-8" />
<meta name="keywords" content="霜角八首 张可久 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>霜角八首</h1>
			<div class="info"><span class="date">作者：张可久</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
初日沧凉。
海霞摇曙光。
几折好山如画，
晴霭霭、郁苍苍。
众芳。
云景香。
道人眠石床。
唤起南华梦蝶，
莺啼在、绿垂杨。
淡烟微隔。
几点投林翮。
千古澄江秀句，
空感慨、有谁索。
拍拍。
水光白。
小舟争过客。
沽酒归来樵叟，
相随到、许仙宅。
华盖亭亭。
向阳松桂荣。
背立夜坛朝斗，
直下看、老人星。
地灵。
风物清。
众峰环翠嬴。
千古仙山道气，
谁高似、许宣平。
浪花飞雪。
船阁苍云缺。
一片鸬鹚西照，
樯燕语、柳丝结。
话别。
情哽咽。
酒边歌未阕。
他日寄书双鲤，
顺流过、钓台月。
楼观飞惊。
好山环翠屏。
谁向山中讲授，
朱夫子、鲁先生。
短檠。
雪屋灯。
琅琅终夜声。
传得先儒道妙，
百世下、以文鸣。
见一阁本张小山乐府因不重录。
暮蝉声咽。
几树白杨叶。
细看云岚旧隐，
遗庙在、表忠烈。
翌结。
弓剑冗。
苔花碑字灭。
远水残阳西下，
今人见、古时月。
沙浅波平。
孤舟长日横。
淡墨潇湘八景，
谁移向、富山城。
净名。
疏磬声。
暮归何处僧。
明日披云风顶，
呼太白、赏新晴。
云开洞府。
按罢琼妃舞。
三十六峰图画，
张素锦、列冰柱。
几缕。
翠烟聚。
晓妆眉更妩。
一个山头不白，
人知是，
炼丹处。
以上张可久作品《霜角》共8首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Lfb2Jyir3j.html">下一篇</a>
				</div>
				<div class="old">
						<a href="i0yCG9ZGaP.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>