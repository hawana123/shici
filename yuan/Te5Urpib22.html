<!DOCTYPE html>
<html lang="zh-CN">
	<head>
<title>中华诗词网-玉炉三涧雪六首</title>
<meta charset="utf-8" />
<meta name="keywords" content="玉炉三涧雪六首 丘处机 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>玉炉三涧雪六首</h1>
			<div class="info"><span class="date">作者：丘处机</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
杲日西沉远陇，
轻飚南起洪崖。
飘飘逸兴爽情怀。
吹断愁思俗态。
渐渐放开心月，
微微射透灵台。
澄澄湛湛绝尘埃。
莹彻青霄物外。
日落风生古洞，
夜深月照寒潭。
澄澄秋色净烟岚。
独弄圆明宝鉴。
认得心田要妙，
咄回世俗贪婪。
自欣山谷卧松岩。
情愿被粗食淡。
物外虽明端的，
天心未放玲珑。
区区陌上走西东。
也学浮生作梦。
梦寐更劳数载，
岩龛复度三冬。
待佗消息显真功。
放出凌云＊＊。
夜宿溪古庙，
晓登竹径荒村。
日中无事馁巡门。
淡饭求佗一顿。
不会深穷造化，
随缘且度朝昏。
是非人我绝谈论。
复返生前混沌。
一性昭彰乍显，
二仪混合初融。
飘飘法界任西东。
到处神光覆拥。
万籁寒泉凑顶，
八方瑞霭腾空。
怡然独向九霄中。
坐看浮生作梦。
最苦三冬冰雪，
难当万里风尘。
天涯海角不离身。
何处参同心印。
况是中丹宛转，
徒劳外景因循。
争如作伴到青春。
看我行藏远近。
以上丘处机作品《玉炉三涧雪》共6首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="ZXJq2jHzVB.html">下一篇</a>
				</div>
				<div class="old">
						<a href="zr8VCeUz21.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>