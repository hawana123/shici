<!DOCTYPE html>
<html lang="zh-CN">
	<head>
<title>中华诗词网-苏幕遮一二首</title>
<meta charset="utf-8" />
<meta name="keywords" content="苏幕遮一二首 高道宽 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>苏幕遮一二首</h1>
			<div class="info"><span class="date">作者：高道宽</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
闭玄关，
通三昧。
采药仙翁，
收得真消息。
柳岸芦花添青翠。
满地白云，
只许人不会。
但拈来，
偏如意。
本分家风，
分付真心地。
一颗神珠明丽丽。
照破尘沙，
相遇人授记。
采壶中，
凝日月。
片饷工夫，
锻炼无休歇。
满岸芦花白如雪。
丹蕊飞来，
教我如何说。
道无明，
真一诀。
得也第庐，
自在闲守拙。
直待鹤来方外接。
白日飞升，
有分朝金阙。
出五行，
修方外。
彼岸芦花，
郁郁彤云坠。
浩浩风光贪困睡。
唤觉从头，
点对都交会。
雪中月，
壶中日。
独跨扁舟，
虚运松风瑞。
妙本将来医尔醉。
普劝诸公，
休把元初昧。
大参同，
人难会。
点开圆明，
照觉迷天睡。
举动施为明与昧。
乾里丹元，
休把真空背。
坤中药，
方以类。
采得将来，
付与丁公配。
合就一丸先天味。
食了登仙，
鹤驾游方外。
大真元，
超法界。
锻炼精华，
历劫常不坏。
七朵金莲神通大。
普度群迷，
同赴蟠桃会。
紫金丹，
白玉块。
处处圆明，
朗朗常现在。
一派清流通方外。
遍体阳神，
出入谁能赛。
聚三华，
合四象。
一气流通，
上下频升降。
飞入泥丸光百丈。
岁久年深，
炼成琉璃帐。
证先天，
朝无上。
当位中庸，
三五三十棒。
打就不来亦不往。
这个家风，
端的无虚妄。
觅元因，
恰一对。
七返真药，
雨味丹才配。
火候刀圭深青翠。
上下升降，
睹面人不会。
下功夫，
休贪睡。
不属中间，
要妙非内外。
夹脊双关飞紫瑞。
一颗明珠，
飞上苍龙背。
妙还元，
镇常在。
丹药白银，
那个人不爱。
武士将来教君解。
琢就银壶，
提向街头卖。
要三成，
弃两坏。
最上功夫，
巧造十分大。
圆满一旬遍饮快。
醉赴蟠桃，
归去君休怪。
灭无争，
真火候。
升降全凭，
一点丹无漏。
锁定元初兴宇宙。
月到离宫，
自有神明佑。
炼天和，
真药就。
片饷工夫，
看是谁参透。
玉徇钻冰仙乐奏。
朝现三清，
万劫长春寿。
药无穷，
频收采。
丹鼎纯烹，
一味通三昧。
万法都无真个会。
清静家风，
最上为精粹。
付知音，
偏可意。
开口参同，
方外生智慧。
乾里圆明添活计。
了见之时，
衲被蒙头睡。
玉炉中，
烧丹药。
锻炼三成，
最上真个妙。
海底龟蛇勤收捉。
纳在壶中，
炼就圆明觉。
照无边，
光灼灼。
顺手拈来，
直下长生勺。
功行十分凭戒约。
一对芒鞋，
穿上踏云脚。
这无为，
先天造。
有有无无，
端的无穷妙。
最上不空谁曾到。
强曰为名，
假作字之号。
道真常，
大秘奥。
觉象圆明，
得一元顿教。
代代相承心印宝。
厌尽傍门，
独显真大道。
以上高道宽作品《苏幕遮》共12首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="8TLeJHflVW.html">下一篇</a>
				</div>
				<div class="old">
						<a href="aTezNOxDtK.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>