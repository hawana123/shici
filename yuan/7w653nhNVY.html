<!DOCTYPE html>
<html lang="zh-CN">
	<head>
<title>中华诗词网-满江红五首</title>
<meta charset="utf-8" />
<meta name="keywords" content="满江红五首 李俊明 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>满江红五首</h1>
			<div class="info"><span class="date">作者：李俊明</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
解愠风来，
天气爽、绿阴庭院。
多少话、暂都分付，
画梁双燕。
明月欲随人意满，
十分未惬娥愿。
但一年、一度寿觞时，
身长健。
玲珑曲，
低低按。
玻璃盏，
深深劝。
任春红、吹上桃花人面。
簪履尽居弹铗下，
烟岚休恨平嵩远。
待试看、南极老人星，
今朝见。
名利场中，
愁过了、几多昏晓。
试看取、江鸥远水，
野麋丰草。
世草浮云翻覆尽，
此生造物安排了。
但芒鞋竹杖任蹉跎，
狂吟笑。
尊有酒，
同谁倒。
花满径，
无人扫。
念红尘来往，
倦如飞鸟。
懒後天教闲处著，
坐闲人比年时少。
向太行山下觅菟裘，
吾将老。
漠漠愁阴，
银界晓、浩然一色。
谁翦水、就中撩乱，
燕山如席。
天若有情天也老，
高山底事头先白。
甚教人、错恨五更风，
花狼藉。
寒欲退，
刘义笔。
深欲没，
韦郎膝。
问何如江上，
孤舟蓑笠。
君不见过门多恶客，
等闲踏破琼瑶迹。
便粗豪、下马坐人床，
寻欢伯。
宿酒才醒，
听唤起、一声春晓。
无限恨、满城风絮，
一川烟草。
年少抛人容易去，
万红千紫都开了。
试但教、头上插花枝，
花应笑。
狂言在，
人绝倒。
狂药尽，
愁难扫。
待丁宁属付，
再来青鸟。
团扇不堪题往事，
断弦惟恨知音少。
但时时、频把镜来看，
人将老。
小雨初晴，
风摇荡、绿阴清书。
见说到、长庚复向，
人间钟秀。
又对上番成竹笋，
能忘赠别垂条柳。
看将来、三五月圆时，
人如旧。
时东平取前妻。
浮世事，
群知否。
春梦断，
空回首。
笑平生豪迈，
气冲牛斗。
幽鸟自歌无谱曲，
飞花故送长生酒。
待骑鲸海上再相逢，
为君寿。
以上李俊明作品《满江红》共5首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="SnvuCXsG9g.html">下一篇</a>
				</div>
				<div class="old">
						<a href="VZoTR8Oy5q.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>