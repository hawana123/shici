<!DOCTYPE html>
<html lang="zh-CN">
	<head>
<title>中华诗词网-西江月八首</title>
<meta charset="utf-8" />
<meta name="keywords" content="西江月八首 谭处端 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>西江月八首</h1>
			<div class="info"><span class="date">作者：谭处端</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
顿悟轮回入道，
时中锻炼绵绵。
存存损损恁专专。
要免将来流转。
火灭莲开五叶，
烟消玉结三田。
欲超无上离人天。
了取空虚古殿。
寒后添些纸布，
饥来乞觅残馀。
野情喜不择粗疏。
且要遮形楂肚。
自叹愚蒙过甚，
徒劳设药防拘。
从今放下乐清虚，
做个憨憨暮故。
寒后添些纸布，
饥来展手巡街。
残羹冷饭且充斋。
柔弱清贫远害。
万祸皆因心起，
无心无祸无灾。
自从心定守真胎。
云水逍遥自在。
堪叹光阴迅速，
日生思虑忧愁。
憨憨甘作逝波流。
迷恋气财色酒。
日月暗催人老，
利名不使心休。
争如放下观山头。
明月家家尽有。
学道休於外觅，
灵苗出自心田。
铁牛耕透见根元。
全在殷勤锻炼。
认证元初面目，
端身勿使邪偏。
六钧弓硬拽来圆。
箭箭红心有验。
役我尽因心意，
涤除般若玄机。
不劳南北与东西。
方寸些儿便是。
宝鉴尘埃蒙昧，
须从磨炼辉辉。
光明一点照无为。
直入蓬莱幽邃。
欲入全真门户，
行住坐卧寂寥。
存心乞化度中朝。
尘事般般屏了。
莫论黄芽白雪，
休搜龙虎婴娇。
色财无挂火烟消。
便是蓬莱三岛。
作伴修行未是，
飘飘物外行持。
孤云野鹤任东西。
何有些儿碍滞。
淡饭寻他两顿，
清清净净无为。
寂寥潇洒最相宜。
别有一般滋味。
以上谭处端作品《西江月》共8首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="gb2rlU7uiY.html">下一篇</a>
				</div>
				<div class="old">
						<a href="ZnQlbl4ABp.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>