<!DOCTYPE html>
<html lang="zh-CN">
	<head>
<title>中华诗词网-水调歌头四首</title>
<meta charset="utf-8" />
<meta name="keywords" content="水调歌头四首 吴存 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>水调歌头四首</h1>
			<div class="info"><span class="date">作者：吴存</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
兵卫森画戟，
＊盖映朱幡。
平分一郡风月，
家世旧衣冠。
数日春风着物，
一夜秋霜满野，
六月宛陵寒。
只有双溪水，
照见寸心丹。
公好似，
片云起，
敬亭山。
悠悠漾漾，
等闲飞去又飞还。
笑问无心出岫，
何似从龙天上，
为雨遍人寰。
输与敬亭老，
趺坐静中看。
尺一九霄下，
华发起江湖。
西风吹我衣袂，
八月过三吴。
十五西湖月色，
十八海门潮势，
此景世间无。
收入砚蜍滴，
供我笔头枯。
七十幅，
五千字，
日方晡。
贝宫天网下罩，
何患有遗珠。
用我玉堂金马，
不用清泉白石，
真宰自乘除。
长啸吴山顶，
天阔雁行疏。
欲问长生药，
句漏有丹砂。
只今医国妙手，
还属葛仙家。
出入圣神工巧，
操纵温凉寒热，
功用妙无涯。
谈笑起沉痼，
阖郡万人夸。
又何必，
神楼散，
紫荷车。
火攻更是上策，
一灼补千瑕。
使子声流梁楚，
使子名齐和缓，
当代更谁加。
金帛何足报，
吾笔解生花。
昨梦骑白凤，
身到玉皇家。
晴开阊阖荡荡，
白昼舞天葩。
堂上圭陈璧委，
堂下鹭班鹄侍，
整整复斜斜。
一笑未曾有，
两眼眩光华。
朝来见，
庭中树，
玉槎＊。
马头怜我飞絮，
行色渺天涯。
想见燕山高处，
此际飘花如席，
万帐拥＊车。
谁信百花上，
江左有梅花。
以上吴存作品《水调歌头》共4首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="RQSMQWHB7i.html">下一篇</a>
				</div>
				<div class="old">
						<a href="eidWO16BVR.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>