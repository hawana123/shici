<!DOCTYPE html>
<html lang="zh-CN">
	<head>
<title>中华诗词网-诉衷情一四首</title>
<meta charset="utf-8" />
<meta name="keywords" content="诉衷情一四首 侯善渊 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>诉衷情一四首</h1>
			<div class="info"><span class="date">作者：侯善渊</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
爱河深处好抽头。
名利系人愁。
回首去游江上，
烟锁一孤舟。
琴一弄，
酒三瓯。
乐清幽。
风邻月伴，
醉卧琼林，
梦入瀛洲。
初开江月透双林。
隐映素波深。
风恬湛然莹净，
清夜好知音。
白醪酒，
自然斟。
信时吟。
无萦无系，
豁畅开怀，
一任浮沉。
古今多少利名人。
弃命斗争功。
英豪尽归何处，
都总落沉空。
争如我，
洞庭中。
遣家童。
金觥轻泛，
醉卧当轩，
一枕清风。
林泉退隐作生涯。
寂寞弃繁华。
中山翠微仙子，
满目泛灵砂。
凝素液，
混丹霞。
坼瑶葩。
云涛烟浪，
岛外方壶，
那里人家。
神仙妙诀古今传。
谁会此幽玄。
龟蛇自然呼吸，
玄牝＊绵绵。
铅中汞，
汞中铅。
两俱全。
抽添加减，
进火功夫，
炼就胎仙。
太虚寥廓杳无涯。
元＊混中华。
回眸斡旋鼎鼐，
玉液泛金砂。
辉神彩，
迸光霞。
晃琼葩。
云收波渺，
海净天空，
广漠之家。
逍遥无系乐清闲。
信步且随缘。
人来问归何处，
遥指曲江边。
杨柳岸，
半笼烟。
乍晴天。
潇潇清夜，
悄悄无人，
月满空船。
一天清秀一溪云。
风月近为邻。
琴剑酒棋书画，
随分乐天真。
竹篱映，
草堂新，
静无尘。
朝菌不见，
满目琼花，
间隔灵椿。
一天秋色翠如描。
鸿雁啭声高。
山秀水明相照，
烟树映溪桥。
倾雪浪，
泛云涛。
拂轻袍。
归来沈醉，
直到黄昏，
月上松梢。
阴阳返复勿令差。
守正莫心邪。
常进药炉丹鼎，
龙虎动三车。
收神水，
炼精华。
结灵砂。
水晶宫里，
玉兔金鸡，
吐秀琼花。
英公清列出尘缘。
不系利名牵。
逍遥任居云水，
知命乐天然。
穷妙理，
悟幽玄。
谨修仙。
功成归去，
引汝朝元。
稳步金莲。
玉炉金鼎虎龙蟠。
红焰满周天。
温凉自然水火，
昼夜转烹煎。
精郁郁，
＊绵绵。
养胎仙。
功成迁转，
宝辇香车，
捧上瑶天。
中朝金国圣皇明。
有庆贺清平。
天元运周甲子，
正是好修行。
归真静，
体真清。
气神灵。
玄门阐化，
太上真风，
接引群生。
众生薄福乐真闻。
精进谨持功。
修斋坐禅礼念，
终久落顽空。
真实相，
有无中。
好家风。
玄元宗祖，
太始门开，
体照圆通。
以上侯善渊作品《诉衷情》共14首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="bCnD7tPiFD.html">下一篇</a>
				</div>
				<div class="old">
						<a href="K4QhlpJbXI.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>