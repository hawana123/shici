<!DOCTYPE html>
<html lang="zh-CN">
	<head>
<title>中华诗词网-青玉案四首</title>
<meta charset="utf-8" />
<meta name="keywords" content="青玉案四首 尹志平 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>青玉案四首</h1>
			<div class="info"><span class="date">作者：尹志平</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
浮华莫恋心归道。
渐得通玄妙。
清静功圆心地了。
高登彼岸，
清凉永占，
更没闲烦恼。
长春真境仙无老。
咫尺洞天谁能到。
心上尘清都一扫。
琳宫仙院，
乘风清兴，
游宴蓬莱岛。
群魔散尽真何乱。
万事无萦绊。
一点光同青玉案。
纤尘不挂，
永无障碍，
得见虚空面。
劝君早把尘情拚。
下手速修转头晚。
前有风波深不浅。
神舟稳驾，
云朋相伴，
笑指芦花岸。
心头远恶常修善。
自得真方便。
至道夷然容易见。
目前端正，
是非休论，
堪作长生伴。
玄言悟彻无分辩。
默默颐真内光现。
保养神丹成九转。
化身空外，
六铢天赐，
换了如今面。
扬眉瞬目分明露。
认得元来处。
清静无为香满炷。
十方通彻，
遍闻三界，
一任年将暮。
些儿妙处堪人顾。
关外栖真忘来去。
更有云霞三四侣。
清吟野兴，
固穷乐道，
此外非他取。
以上尹志平作品《青玉案》共4首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="tIyHGLlFDw.html">下一篇</a>
				</div>
				<div class="old">
						<a href="HMbgDQDEaY.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>