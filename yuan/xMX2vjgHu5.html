<!DOCTYPE html>
<html lang="zh-CN">
	<head>
<title>中华诗词网-南柯子一二首</title>
<meta charset="utf-8" />
<meta name="keywords" content="南柯子一二首 马钰 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>南柯子一二首</h1>
			<div class="info"><span class="date">作者：马钰</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
不羡人先悟，
惟愁我未愚。
蓬头垢面嘴卢都。
身做行庵，
到处得安居。
不著人情绊，
常教我相除。
逍遥自在个尘无。
物外山侗，
不解会功夫。
但愿三丹结，
何愁两鬓皤。
蓬头垢面ョ哩ョ。
十二时中，
谨谨养冲和。
不羡相如志，
无心继伏波。
马风题柱意如何。
不做神仙，
不过灞陵河。
儿女心头尽，
田园意上除。
金银财宝与妻孥。
物物般般，
屏弃恰如无。
却著人情事，
堪嗟性蠢愚。
不如一拨守清虚。
无作无为，
便是好功夫。
梦里游郊野，
骷髅告我来。
哀声声切切声哀。
自恨从前，
酒色气兼财。
四害於身苦，
人心竟不灰。
致令万劫落轮回。
悔不当初，
学道做仙材。
天上初流火，
人间乍变秋。
鹊桥银汉瑞云浮。
织女今宵，
何处唤牵牛。
闺女离闺阁，
无愁自起愁。
焚香乞巧拜无休。
恁肯灰心，
守拙列仙俦。
王与马相见，
心交应宿缘。
太原梁苑已升天。
记得当初，
留语再相传。
守服须三载，
持心更五年。
诱人归善行功全。
此个扶风，
重礼害风仙。
无使名过实，
常教实若虚。
藏机隐密恰如愚。
闲问心王，
何处用功夫。
性做长生宝，
身为大药炉。
炼丹须要饮醍醐。
醉卧琼楼。
调弄夜明珠。
悟彻梨和枣，
宁贪酒与茶。
我今云水作生涯。
奉劝依予，
早早早离家。
我得醉醒趣，
君当生死趋。
同予物外炼丹砂。
九转功成，
步步步烟霞。
心地频频扫，
尘情细细除。
莫教坑堑陷毗卢。
常静常清，
方可论元初。
性烛频挑剔，
曹溪任吸呼。
勿令喘息气声粗。
昼夜绵绵，
端的好功夫。
意动心须动，
心除意亦除。
无无寂寂寂还无。
神气和同，
子母得安居。
莫觅曹溪路，
何须问尾闾。
真清真静养真如。
真乐真闲，
真个好功夫。
在俗非为俗，
居尘不染尘。
如莲不著水之因。
万卉千花，
一叶不沾身。
营养心中性，
修完身内神。
各人了了继何人。
庞老全家，
拔宅许真君。
昨日因何喜，
今朝为甚悲。
喜他向道慕希夷。
悲则因他，
华丽不相宜。
既欲搜玄妙，
须当做乞儿。
蓬头垢面嘴累垂。
意静心清，
便是上天梯。
以上马钰作品《南柯子》共12首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="U9TqpZzXYS.html">下一篇</a>
				</div>
				<div class="old">
						<a href="6WullKC2Ul.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>