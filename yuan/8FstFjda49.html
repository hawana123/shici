<!DOCTYPE html>
<html lang="zh-CN">
	<head>
<title>中华诗词网-菩萨蛮五首</title>
<meta charset="utf-8" />
<meta name="keywords" content="菩萨蛮五首 刘因 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>菩萨蛮五首</h1>
			<div class="info"><span class="date">作者：刘因</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
楼前曲浪归桡急。
楼中细雨春风泾。
终日倚危阑。
故人湖上山。
高情浑似旧。
只在东风瘦。
薄晚去来休。
装成一段愁。
水围山影红围翠。
翠围红影山围水。
西近小桥溪。
溪桥小近西。
隐人谁与问。
问与谁人隐。
孤鹤对言无。
无言对鹤孤。
吾乡先友今谁健。
西邻王老时相见。
每见忆先公。
音容在眼中。
今朝故人子。
为寿无多事。
惟愿岁长丰。
年年社酒同。
元龙未减当年气。
呼山卧向高楼底。
今日到山村。
青山故意昏。
商歌聊一振。
千里浮云尽。
老子气犹豪。
山灵未可骄。
种花人去花应道。
花枝正好人先老。
一笑问花枝。
花枝得几时。
人生行乐耳。
今古都如此。
急欲醉莓苔。
前村酒未来。
以上刘因作品《菩萨蛮》共5首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="nPAzB7mR7O.html">下一篇</a>
				</div>
				<div class="old">
						<a href="1RRvd6LvQr.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>