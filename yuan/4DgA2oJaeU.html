<!DOCTYPE html>
<html lang="zh-CN">
	<head>
<title>中华诗词网-青杏儿五首</title>
<meta charset="utf-8" />
<meta name="keywords" content="青杏儿五首 姬翼 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>青杏儿五首</h1>
			<div class="info"><span class="date">作者：姬翼</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
春夏竟芬芳。
天怜此秘惜藏光。
纷华落尽方开展，
疏丛浅淡，
孤标冷落，
独傲秋霜。
好在水云乡。
无人知、见又何妨。
赏心希遇陶元亮，
新松相对，
金英依旧，
风逗天香。
秋色满林红。
霜风妒物物皆空。
荣枯顷刻如翻掌，
纷华识破，
疑根自断，
跃出樊笼。
随处得从容。
身轻快、具足神通。
人间天上俱无累，
乘风御气，
飞腾自在，
南北西东。
人世太愚痴。
虚幻里自作羁縻。
妻男眷恋何时尽，
同枝宿鸟，
天明解散，
各自东西。
走骨与行尸。
看不破、傀儡关机。
一朝猛省方开眼，
迷绳割断，
牢笼跳出，
也是便宜。
沙暖狎轻鸥。
从伊便唤马呼牛。
樗材拥肿元无用，
臂鸡时夜，
＊轮命驾，
江海虚舟。
无感亦无求。
拈出处、茅靡波流。
头头相与吾之耳，
风清月白，
疏梅瘦竹，
都是天游。
一气贯寥寥。
冥混里孰谓鹏蜩。
千形万状随空化，
乾坤运转，
游尘野马，
都在扶摇。
曳屣挈箪瓢。
异玉食、肥马金镳。
薰莸枭凤虽殊器，
天钧一点，
灵明不昧，
各自逍遥。
以上姬翼作品《青杏儿》共5首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="IREev32rLU.html">下一篇</a>
				</div>
				<div class="old">
						<a href="1a7lttErv3.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>