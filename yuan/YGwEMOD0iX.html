<!DOCTYPE html>
<html lang="zh-CN">
	<head>
<title>中华诗词网-太常引一○首</title>
<meta charset="utf-8" />
<meta name="keywords" content="太常引一○首 姬翼 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>太常引一○首</h1>
			<div class="info"><span class="date">作者：姬翼</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
道人活计要清虚。
不受利名拘。
囊橐一钱无。
似出水、圆荷迸珠。
一瓢糊口，
衲衣遮体，
此外更何图。
高枕及华胥。
向物外、钧天曳裾。
非僧非俗不求仙。
茅屋两三椽。
白石与清泉。
更谁问、桃源洞天。
一炉香火，
一瓯春雪，
浇灌净三田。
闲想谷神篇。
忽不觉、松梢月圆。
红尘白首尚羁縻。
忙乱趁多歧。
走骨斗行尸。
问来往、驱驰是谁。
一天风月，
一溪云水，
此处好栖迟。
说与更生疑。
似掩耳、偷铃自欺。
化工幻出是非囊。
般递利名场。
痴子竞商量。
便迷却、家园故乡。
摧残冰雪，
忧愁风雨，
几度变炎凉。
一念果难忘。
受万劫、轮回自当。
幻尘扰扰梦魂飞。
着脚履危机。
省后自惊疑。
猛跳出、樊笼制围。
草鞋藜杖，
素冠蓬鬓，
弱笠与蓑衣。
云水任东西。
更管甚、人间是非。
满山风物一溪云。
猿鹤自为邻。
绝尽软红尘。
向物外、安排此身。
药炉丹鼎，
凤膏龙屑，
烹炼玉华新。
游宴景长春。
要承当、方壶旧人。
情知万事转头空。
颖脱出樊笼。
饮啄且从容。
更不问、三山五峰。
一丸丹药，
一枝藜杖，
来往任西东。
随处云朋。
尽出没、重玄道中。
人生弱丧自迷方。
来往恰如狂。
泥里弄泥团。
竟不识、神珠夜光。
几多风雨，
几回磨灭，
争肯暂回惶。
何处是家乡。
便指与、疑心怎忘。
贤愚汲汲斗经营。
唯是利和名。
浑似弄潮人。
与千丈、风波竞争。
百年光景，
一堆尘土，
碌碌苦劳生。
回首问前程。
望极目、山河未平。
夜深凝寂月明堂。
曳缕返魂香。
物我两相忘。
恍然在、清微帝乡。
眼前今古，
世间藏彀，
一例尽亡羊。
险处不堤防。
竞奔走、槐檀战场。
以上姬翼作品《太常引》共10首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="YfuyfeLZWQ.html">下一篇</a>
				</div>
				<div class="old">
						<a href="4qoROebNNF.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>