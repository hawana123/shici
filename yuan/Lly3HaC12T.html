<!DOCTYPE html>
<html lang="zh-CN">
	<head>
<title>中华诗词网-渔家傲四首</title>
<meta charset="utf-8" />
<meta name="keywords" content="渔家傲四首 许有孚 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>渔家傲四首</h1>
			<div class="info"><span class="date">作者：许有孚</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
莫讶圭塘春缥缈。
要知生意从冬杪。
柳动长堤冰泮沼。
庭院悄。
旧巢又见来玄鸟。
九十韶华容易老。
镜中勋业惭频照。
招饮便须忙罢钓。
休醉了。
东君要听渔家傲。
浓绿园林光莫葆。
诗翁只爱窗前草。
骤雨才过蛙又闹。
亭馆好。
日长人在蓬莱岛。
风度新松声袅袅。
酒酣却笑瀛洲小。
柳外荷边休计较。
皆可棹。
采莲人和渔家傲。
雪后西山崖壁峭。
奇观难与他人道。
煨宇有炉无客造。
从壑诮。
巡檐且索梅花笑。
冷蕊疏花开矫矫。
水村妆点霜林槁。
赖有此君同节操。
成二宝。
浅斟低唱渔家傲。
云外宾鸿声渐杳。
羁人听罢如尝蓼。
我对清尊时复倒。
风露早。
黄鸡果是能催晓。
莲褪残红凉乍到。
水天一色供游眺。
短笛悲秋知音少。
吹别调。
新翻商意渔家傲。
以上许有孚作品《渔家傲》共4首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="L9By4tyeFq.html">下一篇</a>
				</div>
				<div class="old">
						<a href="ET0TIRE1xE.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>