<!DOCTYPE html>
<html lang="zh-CN">
	<head>
<title>中华诗词网-一半儿八首</title>
<meta charset="utf-8" />
<meta name="keywords" content="一半儿八首 查德卿 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>一半儿八首</h1>
			<div class="info"><span class="date">作者：查德卿</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
海棠红晕润初妍，
杨柳纤腰舞自偏。
笑倚玉奴娇欲眠。
粉郎前，
一半儿支吾一半儿软。
梨花云绕绵香亭，
胡蝶春融软玉屏。
花外鸟啼三四声。
梦初惊，
一半儿昏迷一半儿醒。
柳绵扑槛晚风轻，
花影横窗淡月明。
翠被麝兰熏梦醒。
最关情，
一半儿温馨一半儿冷。
绿窗时有唾茸粘，
银甲频将彩线挦。
绣到凤凰心自嫌。
按春纤，
一半儿端相一半儿掩。
琐窗人静日初曛，
宝鼎香消火尚温。
斜倚绣床深闭门。
眼昏昏，
一半儿微开一半儿盹。
厌听野雀语雕檐，
怕见杨花扑绣帘。
拈起绣针还倒拈。
两眉尖，
一半儿微舒一半儿敛。
自调花露染霜毫，
一种春心无处托。
欲写又停三四遭。
絮叨叨，
一半儿连真一半儿草。
自将杨柳品题人，
笑捻花枝比较春。
输与海棠三四分。
再偷匀，
一半儿胭脂一半儿粉。
以上查德卿作品《一半儿》共8首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="AbGlsnUoCq.html">下一篇</a>
				</div>
				<div class="old">
						<a href="UKX9Wa1bbq.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>