<!DOCTYPE html>
<html lang="zh-CN">
	<head>
<title>中华诗词网-瑶台第一层三首</title>
<meta charset="utf-8" />
<meta name="keywords" content="瑶台第一层三首 王丹桂 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>瑶台第一层三首</h1>
			<div class="info"><span class="date">作者：王丹桂</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
时令相催。
又还是，
元宵报春回。
桂轮新满，
金莲乍坼，
不待栽培。
六街三市遍，
列鳌山、辉映楼台。
竞追陪，
簇香车宝马，
驰骋多才。
吾侪。
情忘企慕，
绛宫深处保仙胎。
觉花芬馥，
慧光明灿，
别是欢谐。
玉浆琼液泛，
结刀圭、不让樽＊。
恣开怀。
任鸾迎凤引，
游宴蓬莱。
岁运推迁。
时正遇，
十月小春天。
老人生灿，
玉绳低纵，
云汉高悬。
晓来佳气聚，
庆谪仙、初驻云骈。
应良缘，
渐重敷素艳，
复阐金莲。
飘然。
尘情一荡，
志归清静禀根原。
鼎鉴烹炼，
河车搬运，
丹满三田。
洞房辉焕处，
会虎龙、婴姹团圆。
表长年。
傲龟龄鹤算，
永劫绵绵。
阴极阳升。
当律应，
黄钟正严凝。
昔年此际，
素云容裔，
瑞气清英。
玉衡潜运转，
显弧南、一曜增明。
降仙卿，
渐风晴阆苍，
月冷蓬瀛。
峥嵘。
天才富赡，
早年名遂与功成。
顺天合道，
退身养浩，
同辈吞声。
客中开小宴，
会朋俦、交错霞觥。
醉还醒。
表冰姿玉骨，
寿占椿龄。
以上王丹桂作品《瑶台第一层》共3首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="dGosXe3pQr.html">下一篇</a>
				</div>
				<div class="old">
						<a href="Q0Nzbr9MeU.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>