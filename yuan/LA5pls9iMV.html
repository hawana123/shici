<!DOCTYPE html>
<html lang="zh-CN">
	<head>
<title>中华诗词网-多丽三首</title>
<meta charset="utf-8" />
<meta name="keywords" content="多丽三首 张翥 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>多丽三首</h1>
			<div class="info"><span class="date">作者：张翥</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
凤凰箫。
新声远度兰桡。
漾东风、湖光十里，
参差绿港红桥。
暖云蘸、郁金衫色，
晴烟抹、翡翠裙腰。
罨画名园，
闹红芳榭，
蒲葵亭畔彩绳摇。
满鸳＊、落英堪藉，
犹作＊人娇。
渍罗袂、莫揉痕退，
生怕香销。
忆当年、尊前扇底，
多情冶叶倡条。
浴兰女、隔花偷盼，
修禊客、临水相招。
旧约寻欢，
新声换谱，
三生梦里可怜宵。
从留得、楝花寒在，
啼＊已无聊。
江南恨、越王台下，
几度回潮。
晚山青。
一川云树冥冥。
正参差、烟凝紫翠，
斜阳画出南屏。
馆娃归、吴台游鹿，
铜仙去、汉苑飞萤。
怀古情多，
凭高望极，
且将尊酒慰飘零。
自湖上、爱梅仙远，
鹤梦几时醒。
空留在、六桥疏柳，
孤屿危亭。
待苏堤、歌声散尽，
更须携妓西泠。
藕花深、雨凉翡翠，
菰蒲软、风弄蜻蜓。
澄碧生秋，
闹红驻景，
采菱新唱最堪听。
□一片、水天无际，
渔火两三星。
多情月、为人留照，
未过前汀。
小庭阶。
帘栊婀娜蓬莱。
恨匆匆、归鸿度影，
东风摇荡情怀。
不多时、见他行过，
霎儿后、依旧回来。
银铤双鬟，
玉丝头导，
一尖生色合欢鞋。
麝香粉、绣茸衫子，
窄窄可身裁。
偶回头、笑涡透脸，
蝉影笼钗。
忆疏狂、随车信马，
那知沦落天涯。
豆蔻初、可怜春早，
菖蒲晚、难见花开。
红叶波深，
彩楼天远，
浪凭青鸟信音乖。
等闲是、这番迷眼，
无处可安排。
行云断、梦魂不到，
空赋阳台。
以上张翥作品《多丽》共3首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="zcYH7DZ9J1.html">下一篇</a>
				</div>
				<div class="old">
						<a href="cmpNFBVKUL.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>