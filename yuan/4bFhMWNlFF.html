<!DOCTYPE html>
<html lang="zh-CN">
	<head>
<title>中华诗词网-临江仙三首</title>
<meta charset="utf-8" />
<meta name="keywords" content="临江仙三首 元无名氏 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>临江仙三首</h1>
			<div class="info"><span class="date">作者：元无名氏</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
达道逍遥无事客，
狂歌度日欣欣。
孤然一性朗然真。
清如三岛月，
闲似九霄云。
语话参差绝世梦，
心头不挂微尘。
四时游玩百花亲。
壶中天不夜，
物外景长春。
花影半帘初睡起，
绣鞋着罢慵移。
窥妆强把绿窗推。
隔花双蝶散，
犹似梦初回。
纤指弹瓯呼女伴，
出帘那共徘徊。
闲将罗袖倚朱扉。
楼台临水处，
日午燕争飞。
昨夜惊眠梅雨大，
枕前窗上频敲。
天明翻觉梦魂遥。
起来看女伴，
薰袖已香消。
云锁房栊烟锁竹，
卷帘水湿鲛绡。
菱花低照拂眉梢。
玉梳云发润，
不喜上兰膏。
以上元无名氏作品《临江仙》共3首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="JGjcsEdyoN.html">下一篇</a>
				</div>
				<div class="old">
						<a href="SrqaYW7UuB.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>