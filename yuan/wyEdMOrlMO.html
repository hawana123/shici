<!DOCTYPE html>
<html lang="zh-CN">
	<head>
<title>中华诗词网-木兰花慢七首</title>
<meta charset="utf-8" />
<meta name="keywords" content="木兰花慢七首 许有壬 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>木兰花慢七首</h1>
			<div class="info"><span class="date">作者：许有壬</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
记青年充赋，
曾射策，
对严宸。
便暮省朝台，
才离＊辖，
又掌丝纶。
狂愚岂胜时用，
幸扁舟归去早知津。
一任无钱使鬼，
犹能有笔通神。
交游萍水百年身。
襟袂几回分。
正雪后花前，
江东渭北，
嗟我怀人。
澶渊召棠成颂，
肯推扬余韵颂庄椿。
老矣甘心伏枥，
天衢行看翔麟。
叹流光如水，
又分破，
一年秋。
柰妒雨痴云，
良宵佳节，
不遂登楼。
山川满前图画，
幸故乡无复有新愁。
风物催成老境，
乾坤付与双眸。
几年京国苦淹留。
今得赋归休。
况天柱峰头，
清辉好在，
氛翳俱收。
身闲更逢全景，
是腰钱骑鹤上扬州。
明日霜天红树，
绝胜芦叶汀洲。
问东君何意，
来几日，
便言归。
怅衰病襟怀，
暄妍景物，
正欲相依。
狂风不知人苦，
遣万红千紫一时飞。
却见杨花才思，
闲来萦绊晴晖。
可人应试＊罗衣。
底事雁书稀。
望故里关河，
云林杳霭，
烟水霏微。
多情已无聊赖，
更扁舟孤负鳜鱼肥。
想见洹溪松竹，
绿阴笼满苔矶。
问东来何处，
控吴越，
壮江淮。
爱十里萦纡，
水云图画，
鼓吹风雷。
回头下临无地，
尽朱楼迢隔倚天开。
酒旆高悬别浦，
绣帘低拂长桅。
疏狂常与世情乖。
胜地却须来。
漫怀古长歌，
后庭花落，
斜日潮回。
伤心旧时明月，
照凄凉亡国恨无涯。
为问水边鸥鹭，
人间几梦庭槐。
羡山人结屋，
腰碧涧，
面丹崖。
问桂有余香，
槐多拥翠，
谁种谁栽。
几年力田勤学，
是庆源先世有人开。
乐地夏弦春诵，
浮云暮省朝台。
半生奔走负山斋。
何地不尘埃。
叹老病才归，
乡邻幸恕，
不忍挤排。
白眉故人多事，
似东门偏更道贤哉。
但有黄鸡白酒，
老夫不倦频来。
笑予生多癖，
非酒病，
即书囚。
任世态翻腾，
亥讹成豕，
沉变为尤。
中条有亭无羔，
论三休吾更早宜休。
方外青山故在，
镜中白发新收。
天风锵佩下琼楼。
心事付东流。
向一壑云深，
三年梦熟，
八表神游。
渊明苦无多语，
只高标千古邈难俦。
老子新衔自署，
醉乡谈笑封侯。
云左丞未老休致，
指清露堂扁，
命予二人分赋长短句，
予得清字，
皆即席成章，
喜甚，
榜之堂上。
疏仙其甥也，
后更号酸齐云渺西风天地，
拂吟袖，
出重城。
正秋满名园，
松枯石润，
竹瘦霜清。
扁舟采菱歌断，
但一泓寒碧画桥平。
放眼奇观台上，
太行飞入檐楹。
主人声利一毫轻。
爱客见高情。
便芡剥骊珠，
莲分冰茧，
酒注金瓶。
风流故家文献，
况登高能赋有诸甥。
清露堂前好月，
多应喜我留名。
以上许有壬作品《木兰花慢》共7首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="iEzkYjrh2I.html">下一篇</a>
				</div>
				<div class="old">
						<a href="P1LOHqN78O.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>