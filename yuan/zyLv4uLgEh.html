<!DOCTYPE html>
<html lang="zh-CN">
	<head>
<title>中华诗词网-渔家傲四首</title>
<meta charset="utf-8" />
<meta name="keywords" content="渔家傲四首 许桢 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>渔家傲四首</h1>
			<div class="info"><span class="date">作者：许桢</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
鸿雁翩翩云路杳。
芦花如雪迷红蓼。
荷叶不禁风雨倒。
秋意早。
诗怀清似霜天晓。
独掩柴扉谁得到。
高台日暮宜瞻眺。
清致日多尘事少。
歌古调。
新声移入渔家傲。
青入西山烟渺渺。
天机只在菰蒲杪。
风解冰澌融小沼。
人静悄。
一声何处啼山鸟。
杖策寻芳逢野老。
草芽柳眼明残照。
归到圭塘还独钓。
心事了。
箫声缓和渔家傲。
万木凋零岩壑峭。
一机消长观天道。
松竹园亭时一造。
谁敢诮。
敲冰煮茗供谈笑。
自负平生心矫矫。
三闾何事形容槁。
琴到无弦谁与操。
怀我宝。
相逢且赋渔家傲。
众绿如生如羽葆。
池光摇漾连汀草。
红杏已无春意闹。
风致好。
水中三屿如三岛。
荷叶如钱蒲袅袅。
石渠静听泉声小。
从此圭塘时检校。
停短棹。
柳阴高唱渔家傲。
以上许桢作品《渔家傲》共4首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="7iXiCrEeQ3.html">下一篇</a>
				</div>
				<div class="old">
						<a href="jnTaH6DVdq.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>