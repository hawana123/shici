<!DOCTYPE html>
<html lang="zh-CN">
	<head>
<title>中华诗词网-二郎神四首</title>
<meta charset="utf-8" />
<meta name="keywords" content="二郎神四首 长筌子 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>二郎神四首</h1>
			<div class="info"><span class="date">作者：长筌子</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
离尘俗，
便点检林泉雅趣。
竹杖芒鞋青箬笠，
泛烟波、绿蓑柔橹。
月夜江天无尽乐，
品短笛、潇湘蓼渚。
此消息，
千金不卖，
好对渔樵分付。
归去。
对晚翠风生小浦。
勘破南华龟曳尾，
尽教他衣冠豺虎。
野水添杯谁似我，
醉卧白云深处。
任秋月春花，
暗换桑田，
明催今古。
平生兴，
有万顷云山野景。
竹疃梅村蓬户悄，
这幽闲、世间难胜。
一曲无弦喧宇宙，
对沉水、石炉绝听。
向林下栖迟，
养就懒散，
烟霞情性。
复命。
披短褐玄通古圣。
看鹭立鸥飞沙觜岸，
笑醯鸡瓮中流梗。
一枕华胥春梦觉，
岂羡封侯列鼎。
早回首归来，
月照松溪，
云岩苔径。
诉衷情，
为大地众生泪洒。
晓夜忧煎贪活路，
尽都被、妻男相挂。
使万种机关图富贵，
全不怕、犁耨高架。
劝愚迷早悟，
后世因缘，
直言直写。
幽雅。
买玄妙不用钱价。
只用他心灯常不昧，
要万法灵通总压。
待行满丹成归去日，
把四假凡躯脱下。
向桃源仙会，
玉殿金楼，
长春不夜。
叹平生，
谩日夜劳劳攘攘。
想一世浮华能几许，
若云间、电光翻掌。
梦幻吞侵何日省，
恋火院、缠绵业网。
这人身一失，
万劫难逢，
谁能回向。
清爽。
猛跳出迷津欲浪。
彼岸风光真快乐，
伴孤云野鹤飘荡。
悟彻灵台无障碍，
似月挂寥天朗朗。
满十方三界，
莹彻圆明，
逍遥吟唱。
以上长筌子作品《二郎神》共4首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="lXWmrnhrrK.html">下一篇</a>
				</div>
				<div class="old">
						<a href="KW9ZXa9Lb5.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>