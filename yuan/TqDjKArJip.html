<!DOCTYPE html>
<html lang="zh-CN">
	<head>
<title>中华诗词网-忆秦娥六首</title>
<meta charset="utf-8" />
<meta name="keywords" content="忆秦娥六首 许有壬 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>忆秦娥六首</h1>
			<div class="info"><span class="date">作者：许有壬</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
长安陌。
东风杨柳花如雪。
花如雪。
青条无数，
为君攀折。
少年刚道轻离别。
临歧未信心如铁。
心如铁。
旧怀新恨，
满梁残月。
春山碧。
诗成马上应相忆。
应相忆。
卢沟桥畔，
晚云如织。
人生有别休多惜。
但悲后会知何日。
知何日。
暮云心绪，
断鸿消息。
山花舞。
岩姿能笑禽能语。
禽能语。
百年心事，
一犁春雨。
神仙护短多官府。
老夫只解为农圃。
为农圃。
乾坤休问，
几番今古。
山鸡唱。
少年中夜心悲壮。
心悲壮。
世间何事，
不来眉上。
迷途未远奚惆怅。
五湖烟水春摇荡。
春摇荡。
谁知平地，
拍天风浪。
山瓢饮。
太空为幕云为枕。
云为枕。
松声万壑，
月明风冷。
人生未老宜先省。
尘寰尽有清闲境。
清闲境。
孤云野鹤，
杳无踪影。
山人笑。
人间不识山间妙。
山间妙。
岚光浮动，
半江残照。
移文莫待山英校。
烟霞曾结三生好。
三生好。
白云深锁，
葛洪丹＊。
以上许有壬作品《忆秦娥》共6首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="POOKqQ6xgM.html">下一篇</a>
				</div>
				<div class="old">
						<a href="VlPLmtmkk8.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>