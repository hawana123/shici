<!DOCTYPE html>
<html lang="zh-CN">
	<head>
<title>中华诗词网-满庭芳四首</title>
<meta charset="utf-8" />
<meta name="keywords" content="满庭芳四首 丘处机 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>满庭芳四首</h1>
			<div class="info"><span class="date">作者：丘处机</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
百尺危楼，
千间峻宇，
艳歌出入从容。
幻身无赖，
何异烛当风。
旧日掀天富贵，
当时耀、绝代英雄。
百年后，
都归甚处，
一旦尽成空。
诸公。
闻早悟，
抽身退迹，
跳出樊笼。
念本初一点，
牢落无穷。
幸遇时平岁稔，
偷闲好，
消息圆融。
忘机处，
灵波湛湛，
独镇水晶宫。
寒雁声回，
园林色变，
暮秋别是风光。
练波横地，
锦树映天长。
过雨云山磊落，
迎霜茂、金菊芬芳。
佳辰会，
千门万户，
欢笑庆重阳。
嘉祥。
谁得遇，
吾门四友，
极味先尝。
乃频沾清露，
时倒霞浆。
饮罢醍醐灌顶，
归来后、月满虚堂。
无愁思，
陶陶快乐，
酩酊入仙乡。
漂泊形骸，
颠狂踪迹，
状同不系之舟。
逍遥终日，
食饱恣遨游。
任使高官重禄，
金鱼袋、肥马轻裘。
争知道，
庄周梦蝶，
蝴蝶梦庄周。
休休。
吾省也，
贪财恋色，
多病多忧。
且麻袍葛屦，
闲度春秋。
逐疃巡村过处，
儿童尽、呼饭相留。
深知我，
南柯梦断，
心上别无求。
幼稚抛家，
孤贫乐道，
纵心物外飘蓬。
故山坟垅，
时节轻修崇。
幸谢乡豪并力，
穿新圹、起塔重重。
遗骸并，
同区改葬，
迁入大茔中。
人从。
关外至，
皆传盛德，
悉报微躬。
耳闻言，
心下感念无穷。
自恨无由报德，
弥加志、笃进玄功。
深回向，
虔诚道友，
各各少灾凶。
以上丘处机作品《满庭芳》共4首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="4klXrfp25a.html">下一篇</a>
				</div>
				<div class="old">
						<a href="h49OU0sqI9.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>