<!DOCTYPE html>
<html lang="zh-CN">
	<head>
<title>中华诗词网-减字木兰花一七首</title>
<meta charset="utf-8" />
<meta name="keywords" content="减字木兰花一七首 尹志平 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>减字木兰花一七首</h1>
			<div class="info"><span class="date">作者：尹志平</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
安禅聚落。
难免区区闲把捉。
聚落安禅。
佛祖常忧恐落缘。
山林纵卧。
无虑无思真快活。
纵卧山林。
一点灵光无物侵。
堆金积玉。
日日悭贪心未足。
足上何求。
直待荒郊卧土丘。
回头有路。
争奈愚人迷不悟。
若悟回头。
免了前程无限愁。
怀仁抱义。
五帝三皇因此治。
抱义怀仁。
天下生灵一体亲。
勤参道德。
建国成家为法则。
道德勤参。
更与修身作指南。
回头返照。
世事无穷堪失笑。
返照回头。
得意归来便好休。
休休省也。
莫纵贪痴狂野马。
省也休休。
一任年光春复秋。
昏昏默默。
世智聪明孰可测。
默默昏昏。
无欲能开众妙门。
全真抱朴。
无虑无思无做作。
抱朴全真。
人圣超凡只在人。
金波玉液。
除却妫川无处觅。
玉液金波。
一饮能教五气和。
还丹大药。
服了令人常快乐。
大药还丹。
福薄众生要见难。
劳生丧命。
谁解衣餐皆分定。
恣欲贪痴。
积丛如山犹不知。
一朝有报。
铁胆铜心人也懊。
受罪无休。
恨不当时闻早修。
年深学道。
虽未通灵神气好。
学道年深。
万景丛中无物侵。
同流听劝。
薄利虚名深可远。
听劝同流。
放下诸缘宜速修。
清河画士。
处顺存心堪发志。
画士清河。
早早来时意若何。
全真宗祖。
画向白云传万古。
宗祖全真。
永镇燕山日日新。
三阳道士。
坐对云峰谈不二。
万法如通。
尽在忘机冷笑中。
无明实性。
此理难诠如何证。
要证元初。
认取高空秋水孤。
身心裂转。
便是元初真目面。
裂转身心。
一志如山超古今。
些儿若悟。
免却波波来与去。
若悟些儿。
万劫希逢此一时。
损人利己。
贪爱欺瞒何日已。
害众成家。
富贵人前仍自夸。
阴功暗记。
死上头来谁肯替。
天道无私。
报应分明各有时。
天堂岂远。
举世迷人寻不见。
地狱非亲。
无限众生寒断门。
聪明上士。
幸得为人勤发志。
志在心平。
片善无遗道自成。
同尘混世。
谁解忘言无酒醉。
混世同尘。
落魄逍遥甘分贫。
灵源不昧。
剩积无涯真宝贝。
不昧灵源。
一气清成要上天。
顽愚不省。
祸福还如身逐影。
劫运天灾。
都是人人心上来。
若明此理。
视物应当同自己。
了见天真。
善恶临时全在人。
修真近俗。
初地难当心境熟。
近俗修真。
谁是居尘不染尘。
林泉恣兴。
便是修真无可证。
恣兴林泉。
且做逍遥陆地仙。
游春畅饮。
万物熙熙花似锦。
畅饮游春。
迷了从来多少人。
儒流道士。
几个能通天外志。
道士儒流。
谁肯忘情言下休。
以上尹志平作品《减字木兰花》共17首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="UeeP7MwnJB.html">下一篇</a>
				</div>
				<div class="old">
						<a href="tIyHGLlFDw.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>