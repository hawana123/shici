<!DOCTYPE html>
<html lang="zh-CN">
	<head>
<title>中华诗词网-临江仙六首</title>
<meta charset="utf-8" />
<meta name="keywords" content="临江仙六首 刘秉忠 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>临江仙六首</h1>
			<div class="info"><span class="date">作者：刘秉忠</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
冰雪肌肤香韵细，
月明独倚阑干。
游丝萦惹宿烟环。
东风吹不散，
应为护轻寒。
素质不宜添彩色，
定知造物非悭。
杏花才思又凋残。
玉容春寂寞，
休向雨中看。
满路红尘飞不去，
春风弄我华颠。
故园桃李酒尊前。
赏心逢美景，
此事古难全。
若智若痴人总笑，
夕阳空袅吟鞭。
马头山色翠相连。
不知山下客，
何日是归年。
十日狂风才是定，
满园桃李纷纷。
黄蜂粉蝶莫生嗔。
海棠贪睡著，
留得一枝春。
便是徐熙相对染，
丹青不到天真。
雨余红色愈精神。
夜眠清早起，
应有惜花人。
堂上箫韶人不奏，
凤凰何处飞鸣。
黄尘扰扰马纵横。
谁能知乐毅，
志不在齐城。
后辈谩搜前辈错，
到头义重功轻。
海隅四面尽苍生。
东风吹绿草，
布谷劝春耕。
同是天涯流落客，
君还先到襄城。
云南关险梦犹惊。
记曾明月底，
高枕远江声。
年去年来人渐老，
不堪苦事功名。
倾开怀抱酒多情。
几时同一醉，
挥手谢公卿。
一别仙源无觅处，
刘郎鬓欲成丝。
兰昌千树碧参差。
芳心应好在，
时复问蜂儿。
报到洞门长闭着，
只今未有开时。
杏花容冶没人司。
东家深院宇，
墙外有横枝。
以上刘秉忠作品《临江仙》共6首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="nSDID9Ghcu.html">下一篇</a>
				</div>
				<div class="old">
						<a href="dJY2YZMGpA.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>