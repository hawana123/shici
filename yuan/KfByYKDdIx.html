<!DOCTYPE html>
<html lang="zh-CN">
	<head>
<title>中华诗词网-道无情一三首</title>
<meta charset="utf-8" />
<meta name="keywords" content="道无情一三首 尹志平 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>道无情一三首</h1>
			<div class="info"><span class="date">作者：尹志平</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
不避春风迢递。
来往默通真意。
那个是吾家。
信天涯。
本性玄通无托。
到处一身安乐。
了了没西东。
住云峰。
但愿身安心静。
谁羡往来迎请。
正教满天涯。
过流沙。
师意真慈普度。
应系群生开悟。
积行要无边。
性方圆。
九九严凝冰结。
山后朔风凛冽。
西去意如何。
＊＊＊。
道友一声珍重。
慎勿使他心动。
志气要平和。
道无魔。
每夜三更问话。
说破人情虚假。
个个悟真宗。
道心通。
要望秋阳回意。
莫纵高眠春睡。
指日复归来。
笑颜开。
三老共全清福。
终日游山不足。
坐卧白云中。
看青峰。
饭罢东坡石上。
谈笑开怀豁畅。
妙景可忘忧。
对清流。
身逐东川道友。
有客西山专候。
真意是如何。
罗＊罗。
七十古为稀少。
今我六旬还到。
浮世不坚牢。
醉陶陶。
深谢将书来请。
才到西岩春令。
百鸟正喧呼。
乐无余。
道众满川和气。
醮罢更看天意。
缘契合虚谷。
任西东。
十月蔚罗行化。
去送来迎车马。
和气满山川。
教风传。
别后何时再遇。
唯愿各心开悟。
功积要三千。
化灵仙。
十月小春时令。
万物归根安静。
独我水云间。
过东山。
直指古燕无定。
老也敢违天命。
回首望终南。
再来参。
随处道人道友。
勿使人情浓厚。
凡百在平常。
少灾殃。
别后应当西迈。
接待往来宁耐。
他日要相参。
望终南。
未达难通天令。
谁解洞中生静。
道在有无间。
隔千山。
去住绝疑心定。
任运逍遥随命。
终日不迷南。
更何参。
我爱怀仁冬月。
炕暖窗明堪歇。
天意不教闲。
过南山。
东去西来非愿。
海角天涯将遍。
道果尚难成。
又登程。
行过天涯海角。
未似西山心乐。
兴尽复东还。
鬓多斑。
彼此年过耳顺。
别后有何凭准。
唯愿各心休。
永无忧。
以上尹志平作品《道无情》共13首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="TS9OZ9HYoq.html">下一篇</a>
				</div>
				<div class="old">
						<a href="FGB4neDLnq.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>