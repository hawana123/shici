<!DOCTYPE html>
<html lang="zh-CN">
	<head>
<title>中华诗词网-江城子一四首</title>
<meta charset="utf-8" />
<meta name="keywords" content="江城子一四首 尹志平 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>江城子一四首</h1>
			<div class="info"><span class="date">作者：尹志平</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
乘车坐马走东西。
论玄规。
入幽微。
天下峥嵘，
随分立阶梯。
吾教流通天地＊，
无不喜，
尽归依。
其中消息与谁期。
解忘机。
识无为。
霞友云朋，
心地要平夷。
抱朴全真明日用，
神灿灿，
性辉辉。
道人活计日开颜。
性多宽。
六神安。
晦迹韬光，
无事到心间。
养就亘初灵底物，
名利客，
不如闲。
人生能有几多欢。
老摧残。
死生关。
六道轮回，
来往苦艰难。
好认吾门亲至道，
情欲断，
出尘寰。
法光普照道门昌。
出天长。
入龙阳。
宝殿圆成，
朝暮＊心香。
霞友云朋休外觅，
心地稳，
是天堂。
燕南河北好悲伤。
正穷荒。
受风霜。
劫运推移，
何日到仙乡。
谁解闲居山后意，
＊＊秀，
小蓬庄。
纷纷世梦暂无安。
蚁循环。
少开颜。
悟道修真，
要脱死生关。
认得元初无一物，
除妄想，
断高攀。
老来佚乐正宜闲。
罢轮竿。
钓舟还。
物外清游，
历遍古仙坛。
更待东君传信息，
度辽水，
看闾山。
六阴消尽一阳生。
暗藏萌。
雪花轻。
九九严凝，
河海结层冰。
二气周流无所住，
阳数足，
化龙升。
归根复命性灵明。
过天庭。
入无形。
返复天机，
升降月华清。
夺得乾坤真造化，
功行满，
赴蓬瀛。
龙祥踪迹古仙坛。
水连山。
径弯环。
玉殿朱门，
高耸白云间。
疑是蓬宫临白溆，
真福地，
可开颜。
仲冬游历苦无寒。
道人攒。
子文欢。
看尽三峰，
别后两闲闲。
何日复来林下笑，
散后易，
聚时难。
琼花缭乱玉尘飞。
满长堤。
拥柴扉。
暖焙窗明，
安用绣帘帏。
夜静云收银鉴满，
看雪月，
斗光辉。
季冬真瑞古今奇。
助寒威。
显丰期。
感动诗人，
魂魄入希夷。
谢女多才咏不尽，
留与俺，
道人知。
素光皎洁暮天晴。
十分明。
称幽情。
赏玩随时，
高会尽云朋。
今夜澄澄垂普照，
无此夕，
得和平。
碧空如水月盈盈。
性珠停。
保长生。
四海清通，
何处不圆成。
更谢高明恩德重，
临万国，
教门兴。
先天欲别意沉吟。
就清阴。
散幽襟。
酷暑全无，
蚊蚋不相侵。
清静安居堪久计，
住一日，
胜千金。
此方道友果坚心。
日相寻。
演清音。
访道崇真，
通古更明今。
九夏待予无以报，
临去也，
赠荒吟。
修行还悟宿根深。
得知音。
便明心。
十二时中，
外境不能侵。
保命全真无别用，
好容易，
不难寻。
一时勘破古通今。
信闲吟。
玩遥岑。
海角天涯，
都是好丛林。
继祖承宗行教化，
享天爵，
受人钦。
严冬共喜小方壶。
称幽居。
论元初。
话到三更，
皆似觉清虚。
万事有心求不得，
凭象罔，
获玄珠。
一言了了性如如。
乐无为。
驾云车。
朝拜高真，
功满赴仙都。
速悟人人俱有分，
听予劝，
莫痴愚。
玉河别后出西山。
晓霜寒。
过重关。
书疏相邀，
须索赴清坛。
度死超生虽好事，
年已暮，
鬓成斑。
修真未就积功难。
炼心宽。
悟真闲。
造化功夫，
都在片时间。
斡转玄机全至德，
无可欲，
列仙班。
真常应物要方圆。
且随缘。
行功全。
眼正心明，
认得化工权。
日用无私当直养，
浩气满，
现胎仙。
一时庆会兴无边。
透重玄。
永绵绵。
照彻人间，
幻境岂能坚。
便约故园堪久计，
观八水，
玩三川。
重阳佳节醮西山。
暮天寒。
叶斑斓。
和气满川，
无个不开颜。
滞魄孤魂皆受度，
功德备，
出幽关。
河清谷静气闲闲。
寸心宽。
保全安。
白酒黄花，
高会列仙坛。
共庆吾门祖师佑，
众真喜，
万人欢。
以上尹志平作品《江城子》共14首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="j2twRAGQjn.html">下一篇</a>
				</div>
				<div class="old">
						<a href="lhY9kUCyBf.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>