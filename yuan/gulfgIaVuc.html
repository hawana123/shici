<!DOCTYPE html>
<html lang="zh-CN">
	<head>
<title>中华诗词网-沁园春四首</title>
<meta charset="utf-8" />
<meta name="keywords" content="沁园春四首 张翥 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>沁园春四首</h1>
			<div class="info"><span class="date">作者：张翥</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
何许登临，
路绕芜城，
冈连楚＊。
爱流云低响，
歌催琼树，
微波照影，
人艳仙桃。
松院移尊，
柳桥携袖，
随处兰舟且暂捎。
秋无际，
望空江雁远，
落木天高。
不妨左手持螯。
更右把、金尊送浊醪。
叹鸡台草暗，
凄然兴废，
龙山烟冷，
老矣英豪。
白发宁饶，
黄花任插，
要里西风破帽牢。
刘郎醉，
把吴笺笑擘，
试与题糕。
客汝知乎，
载酒轻舟，
看花小车。
胜炎州出使，
瘴浮征旆，
禁门待漏，
霜满朝靴  。
岁去堂堂，
老来冉冉，
瓶雀飞时手怎遮。
平生事，
叹山林迹远，
霄汉程赊。
从渠梦蝶疑蛇。
得放懒、还须自在些。
甚天荒地老，
铜台歌舞，
水流云在，
金谷豪奢。
客问先生，
归宜早计，
醉后之言可信耶。
鸥盟在，
任渔蓑江上，
雨细风斜。
谁唤娇娆，
斜插双弦，
华筵乍开。
爱玉纤轻轧，
半笼翠袖，
歌喉缓引，
暗点鸳鞋。
胡部新声，
乐工巧制，
写出龙沙马上哀。
哀何似，
似离鸾惊起，
白雀飞来。
丁宁击节金钗。
要细听、春风且慢催。
正宫商分犯，
拽归双调，
伊州入破，
＊遍三台。
画扇香收，
罗巾汗湿，
愁是云兜醉后回。
花闲客，
任鸾绡缠髻，
更尽余杯。
天上玉堂，
海外瀛洲，
山中蜕岩。
甚六十四岁，
出持使节，
八千余里，
来驻征骖。
香火缘深，
功名意薄，
梦觉仙家雪满簪。
桐花社，
喜酒边莺燕，
诗外云岚。
锦堂容我清酣。
拥画烛、金钩手屡探。
怪朗吟御史，
笑回红粉，
送归司马，
泪湿青衫。
蜀魄春多，
塞鸿秋远，
无限离情老不堪。
空留意，
在水光山色，
江北江南。
以上张翥作品《沁园春》共4首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="AQD83uv7N4.html">下一篇</a>
				</div>
				<div class="old">
						<a href="TW1A3IWJ7O.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>