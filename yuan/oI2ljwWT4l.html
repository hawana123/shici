<!DOCTYPE html>
<html lang="zh-CN">
	<head>
<title>中华诗词网-一剪梅五首</title>
<meta charset="utf-8" />
<meta name="keywords" content="一剪梅五首 姬翼 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>一剪梅五首</h1>
			<div class="info"><span class="date">作者：姬翼</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
薄暮余霞天际红。
反关无俗，
指点山童。
新泉活火煮云龙。
受用仙家，
两腋清风。
千古埃霾雪山胸。
阴魔除扫，
不敢形容。
玉川携手水晶宫。
月里行歌，
缥缈孤峰。
是是非非横口开。
颠颠倒倒，
百种乖崖。
仙凡何地可安排。
万事无根，
空去空来。
一点灵明大矣哉。
茫茫今古，
空有全该。
巫咸休作杜权猜。
魔魅难窥，
宝鉴当台。
畏日炎炎气郁然。
枯禅频起，
静胜无能。
先春雪浪浸冬凝。
唤起玄冥，
满坐寒生。
北帝威严正令行。
祝融退步，
酷＊潜形。
神通挥霍贯心灵。
乘此清风，
归去蓬瀛。
云水乡中即是家。
性躯丘壑，
志傲烟霞。
清虚已战胜纷华。
世事从他，
扰扰如麻。
客至何妨不点茶。
相忘交结，
冷淡生涯。
坐中无物向人夸。
唯有延生，
一粒丹砂。
珠树瑶林气象嘉。
玉龙无力，
熟寝银霞。
青童旋拨贮琼花。
莹彻冰壶，
一色无瑕。
宝鼎初溶火渐加。
浓烹团凤，
极品黄芽。
涂金羔酒世情夸。
此况谁知，
物外仙家。
以上姬翼作品《一剪梅》共5首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="DXHHLUhrEJ.html">下一篇</a>
				</div>
				<div class="old">
						<a href="IfKY9YShMW.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>