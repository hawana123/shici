<!DOCTYPE html>
<html lang="zh-CN">
	<head>
<title>中华诗词网-清平乐五首</title>
<meta charset="utf-8" />
<meta name="keywords" content="清平乐五首 刘因 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>清平乐五首</h1>
			<div class="info"><span class="date">作者：刘因</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
棋声清美。
盘薄青松底。
门外行人遥指似。
好个烂柯仙子。
输赢都付欣然。
兴阑依旧高眠。
山鸟山花相语。
翁心不在棋边。
青松偃蹇。
不受春风管。
松下幽人心自远。
惊怪人间日短。
微茫云海蓬莱。
千年一度春来。
争信门前桃李，
年年花落花开。
青天仰面。
卧看浮云卷。
苍狗白云千万变。
都被幽人窥见。
偶然梦到华胥。
觉来花影扶疏。
窗下鲁论谁诵，
呼来共咏风雩。
山翁醉也。
欲返黄茅舍。
醉里忽闻留我者。
说道群花未谢。
脱巾就挂松龛。
觉来酒兴方酣。
欲借白云为笔，
淋漓洒遍晴岚。
雨晴箫鼓。
四野欢声举。
平昔饮山今饮雨。
来就老农歌舞。
半生负郭无田。
寸心万国丰年。
谁识山翁乐处，
野花啼鸟欣然。
以上刘因作品《清平乐》共5首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="bt7hCOAbfE.html">下一篇</a>
				</div>
				<div class="old">
						<a href="d2794lcQd4.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>