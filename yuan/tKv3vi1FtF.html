<!DOCTYPE html>
<html lang="zh-CN">
	<head>
<title>中华诗词网-太常引四首</title>
<meta charset="utf-8" />
<meta name="keywords" content="太常引四首 许桢 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>太常引四首</h1>
			<div class="info"><span class="date">作者：许桢</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
池亭荷净纳凉时。
四面柳依稀。
棹得酒船回。
看风里、沙巾半欹。
残霞照水，
夕阳明树，
天付画中诗。
应不负归期。
更谁看、桃花面皮。
淡妆素服更纤浓。
清致不须红。
伫目画桥东。
一扫尽、人间冶容。
麻姑何在，
嫦娥昨夜，
飞出广寒宫。
天亦为诗翁。
把好景、都移此中。
藕花香里有丛筠。
照水绿梢新。
清洁出风尘。
似特与、幽人写真。
门无俗客，
地多清兴，
羽扇白纶巾。
甘作太平民。
故自谓、羲皇上人。
西池池上好新亭。
红翠门娉娉。
翠盖几翻倾。
听水上、红妆笑声。
归来乡社，
不关尘事，
活计问樵青。
世事一毫轻。
看西泠、晴云暮横。
以上许桢作品《太常引》共4首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="KSi8S2lIuZ.html">下一篇</a>
				</div>
				<div class="old">
						<a href="7iXiCrEeQ3.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>