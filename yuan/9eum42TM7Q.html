<!DOCTYPE html>
<html lang="zh-CN">
	<head>
<title>中华诗词网-梅花引三首</title>
<meta charset="utf-8" />
<meta name="keywords" content="梅花引三首 马钰 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>梅花引三首</h1>
			<div class="info"><span class="date">作者：马钰</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
脱尘子。
逃生死。
物外逍遥云水似。
起真慈。
起真慈。
暗助真功，
常常得自知。
逗引蛟龙归虎兕。
水里灯光明久视。
结灵芝。
结灵芝。
携去蓬瀛，
专专献我师。
怎分晓。
迷虚矫。
爱恋家缘何日了。
著尘嚣。
著尘嚣。
铁做人从，
遭他火院销。
猛悟无常非事小。
跳出凡笼搜密妙。
乐逍遥。
乐逍遥。
坎虎离龙，
降来入玉瓢。
子端提。
龙蟠虎。
莫使马猿偷眼睹。
气神苏。
气神苏。
海底灵龟，
依从鼻吸呼。
女姹婴娇云里聚。
欲赴蓬瀛路上去。
炼江湖。
炼江湖。
结就金丹，
方知玉性孤。
以上马钰作品《梅花引》共3首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="1Zacz3Ps9X.html">下一篇</a>
				</div>
				<div class="old">
						<a href="o9LOi3o5p8.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>