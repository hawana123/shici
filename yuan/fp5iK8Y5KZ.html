<!DOCTYPE html>
<html lang="zh-CN">
	<head>
<title>中华诗词网-满江红八首</title>
<meta charset="utf-8" />
<meta name="keywords" content="满江红八首 张野 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>满江红八首</h1>
			<div class="info"><span class="date">作者：张野</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
半世乾忙，
漫走遍、燕南代北。
凡几度、马蹄平踏，
卧虹千尺。
眼底关河仍似旧，
鬓边岁月还非昔。
并阑干、惟有石狻猊，
曾相识。
桥下水，
东流急。
桥上客纷如织。
把英雄老尽，
有谁知得。
金斗未悬苏季印，
绿苔空渍相如笔。
又平明、冲雨入京门，
情何极。
翠微秋晚，
试闲登绝顶，
徘徊凝伫。
一片清凉兜率界，
几度风雷貔虎。
钟阜盘空，
石城瞰水，
形势相吞吐。
江山依旧，
故宫遗迹何处。
遥想霸略雄图，
蚁封蜗角，
毕竟无人悟。
六代兴亡都是梦，
一样金陵怀古。
宫井朱阑，
庭花玉树，
偏费骚人句。
此情谁会，
舻声摇月东去。
钓台千尺，
问谁曾占断，
一江新绿。
试拜先生眉宇看，
何地可容荣辱。
遥想当年，
故人邂逅，
以足加其腹。
书生常事，
可怜惊骇流俗。
应恨惹起虚名，
平生正坐，
误识刘文叔。
笑杀君房痴到底，
燕雀焉知鸿鹄。
万叠云山，
一丝烟雨，
比得三公禄。
高风千古，
冷香聊荐秋菊。
冻云垂野，
乍乾坤惨淡，
冰花飞落。
卷地朔风寒彻骨，
且把貂裘重着。
美酒千钟，
清歌一曲，
未用伤飘泊。
君看席上，
玉人娇胜花萼。
自笑老矣元龙，
黄尘两鬓，
镜里今非昨。
不愿腰间悬斗印，
不愿身骑黄鹤。
非俗非仙，
半醒半醉，
只恐人猜却。
钟期安在，
为谁重理弦索。
风雨潇潇，
便酿出、新凉庭院。
人乍起、一簪楸叶，
不堪裁翦。
翠幄渐凋槐影瘦，
红衣半老蕖香浅。
到秋来、何止沉休文，
难消遣。
鸿雁杳，
音尘断。
空极目，
烟波满。
想故人此际，
画阑凭遍。
别久几将情做梦，
归迟一向恩成怨。
对西风、无语黯消魂，
行云远。
枫落衡漳，
犹记得、离觞鲸吸。
惊又见、宫槐禁柳，
绿阴如织。
行止难穷天素定，
功名有分谁能必。
任近来、参透妙中玄，
床头易。
梅雨过，
芹池碧。
松月山，
丹房寂。
问此时曾念，
京尘踪迹。
七碗波涛翻白雪，
一枰冰雹消长日。
尚得星、多处望＊山，
空相忆。
九十韶光，
惊又见、刺桐花落。
春去也、愁人情绪，
不禁离索。
桃＊霏霏红雨暗，
柳堤漠漠香绵薄。
恨东风、一夜太无情，
都吹却。
功名念，
平生错。
尘土梦，
今朝觉。
有一尊分甚，
圣清贤浊。
听我高歌如不饮，
何人绿鬓长如昨。
况东君，
动是再相逢，
轻年约。
一梦黄梁，
邯郸道、几人曾觉。
空怨杀、津亭叠鼓，
戍楼残角。
往岁相逢淮□渡，
今年同向钱塘泊。
叹飘零、俱为出山忙，
平生错。
青青鬓，
长如昨。
纷纷事，
轻抛却。
道功名何必，
凤池麟阁。
老境尚期游汗漫，
壮心不用伤离索。
恨明朝、相望越山重，
吴江阔。
以上张野作品《满江红》共8首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="6g7l9gnalZ.html">下一篇</a>
				</div>
				<div class="old">
						<a href="nFjA3Oy6r0.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>