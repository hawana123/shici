<!DOCTYPE html>
<html lang="zh-CN">
	<head>
<title>中华诗词网-感皇恩一二首</title>
<meta charset="utf-8" />
<meta name="keywords" content="感皇恩一二首 姬翼 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>感皇恩一二首</h1>
			<div class="info"><span class="date">作者：姬翼</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
传火付前薪，
花联叶缀。
咽下顽涎弄神鬼。
戏台子上，
抹土搽灰相继。
是非名利里、虚生死。
谷董谩他，
葛藤自系。
试看棚头五田子。
声销线断，
伎俩都无如此。
谩峥嵘不省、谁驱使。
合浦未还珠，
空捞赤水。
蒿目蓬心两何济。
纵令垂手，
援溺孜孜为意。
奈洪波浩汗、争沉底。
槐里图勋，
枕中得意。
说与重玄淡无味。
木鹅休放，
三老归来沉醉。
对晴波不用、云霞饵。
清净本然真，
红染积染。
世网情枷竞趋谄。
茫茫苦海，
鼓荡洪涛潋滟。
弄潮人不避、风波险。
彼岸高登，
家园点检。
千古离魂自招＊。
般般拂尽，
依旧元初一点。
夜光舒洞府、云霞敛。
雀跃拊髀行，
推门放杖。
齿缺支离未偎傍。
屠牛牧马，
画个葫芦依样。
涉程途圣智、生迷惘。
不识不知，
如何趣向。
狂屈才言又还忘。
百般呈似，
种种施为俱妄。
要承当的的、天真相。
事事饱谙知，
才寻易简。
种种施为尽虚幻。
饭囊气袋，
伎俩呈来羞赧。
梦魂惊觉后、开青眼。
百不介怀，
蹉跎懒散。
法网尘缘莫推挽。
岚光野色，
溪月松风何限。
放闲身自在、无拘汉。
事事不追求，
随缘且过。
欲作神仙妄心大。
瑞云深处，
一＊牢关俱破。
更谁谙自有、真真个。
未及乘风，
相忘物我。
比着尘凡较轻可。
无弦品弄，
不若闲行闲坐。
恐知音又有、松风和。
天地一蘧庐，
形骸寄旅。
弹指光阴遽如许。
眼前心上，
暗鬼空华无数。
尽劳生冗冗、同囹圄。
尘境破除，
于中作主。
俯仰人间已今古。
忍将一点，
甘受名囚财虏。
访林泉自在、云霞侣。
未始出吾宗，
波流变化。
欲假方传又何暇。
平怀本分，
日用分明真假。
更何劳向外、寻婴姹。
八面玲珑，
元无＊＊。
今古商量未尝罢。
据梧枝策，
都付闲中谈话。
宝珠无尽藏、谁酬价。
物外迥无尘，
壶夫良苑。
云影虚檐自舒卷。
月魂冷浸，
不谢琼花开展。
异香金笃耨、通幽远。
高会谪仙，
蟠桃置宴。
满酌流霞浩歌劝。
喷珠咳玉，
走凤蟠蛟酬献。
指蓬瀛笑傲、谈清浅。
一念失真常，
沉沦苦海。
六道周游情爱。
形囚物彀，
颠倒何时悬解。
在人中分外、贪婪差。
死去生来，
千形万态。
宛转循环要宁耐。
片时光景，
不测头皮更改。
劝抽身莫待，
临时悔。
云海接瀛洲，
鹏程浩渺。
换尽凡胎步方到。
神仙底事，
紫府丹台幽杳。
纵分明指点、人难晓。
药圃芝田，
灵苗瑞草。
满地香风遣谁扫。
洞天不夜，
月底行吟缥缈。
待知音付与、玄中宝。
着脚软红尘，
心君懊恼。
占得时光有多少。
穷通利害，
得失存亡翻搅。
使机关见解、何时了。
争似去来，
岩阿静悄。
平步瀛洲几人到。
风林月嶂，
窗户云霞缥缈。
任纵横总是、长安道。
以上姬翼作品《感皇恩》共12首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="clDz26qE4T.html">下一篇</a>
				</div>
				<div class="old">
						<a href="4DgA2oJaeU.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>