<!DOCTYPE html>
<html lang="zh-CN">
	<head>
<title>中华诗词网-西江月七首</title>
<meta charset="utf-8" />
<meta name="keywords" content="西江月七首 王恽 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>西江月七首</h1>
			<div class="info"><span class="date">作者：王恽</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
返照斜明双塔，
乱山回远孤城。
年来风物似升平。
人说三王善政。
世事正宜静待，
田园好去躬耕。
云闲归鸟有遗声。
唤起投林高兴。
近岁忆游竹里，
今年来遇生朝。
平生洒落邑中豪。
邂逅风神不老。
赏尽山阳烟景，
去翻亳海云涛。
太行晴色任秋高。
人与黄花长好。
联辔闲谈诗雅，
停杯高咏晁词。
山城投宿晚凉时。
邂逅青云公子。
濯锦江边相忆，
鸣条山下分携。
秋风摇荡菊花期。
＊候翩翩归骑。
梅萼暗传春信，
菊枝尽傲霜威。
风姿元与岁寒期。
况是小春天气。
翠实调羹未晚，
秋香添寿多宜。
高名北海旧蟠螭。
未似东山雅意。
散策暂辞凫吏，
倚楼来听渔歌。
夕阳西下乱山多。
白鸟苍烟卫破。
一夜朔风吹雪，
白云飞满长河。
不将幽梦付凌波。
意在吴郎画舸。
社鼓惊飞梨雪，
村箫吹破桑芽。
清明野饮见田家。
老叟邀予下马。
劝饮一卮芳酒，
绕看满树幽花。
杯盘草草乐年华。
不弃同来观化。
郢下空歌白雪，
琴中谁听高山。
人生何用钉疏顽。
不过两盂日饭。
梦到钓台老树，
秋风闲煞渔竿。
沙鸥无数点江干。
知我忘机去慢。
以上王恽作品《西江月》共7首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="k7EIRR2uxN.html">下一篇</a>
				</div>
				<div class="old">
						<a href="cqygWQWHja.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>