<!DOCTYPE html>
<html lang="zh-CN">
	<head>
<title>中华诗词网-巫山一段云三一首</title>
<meta charset="utf-8" />
<meta name="keywords" content="巫山一段云三一首 李齐贤 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>巫山一段云三一首</h1>
			<div class="info"><span class="date">作者：李齐贤</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
暗澹青枫树，
萧疏斑竹林。
篷窗夜雨冷难禁。
＊枕故乡心。
二女湘江泪，
三闾楚泽吟。
白云千载恨沉沉。
沧海未为深。
傍石过清浅，
穿林上翠微。
逢人何更问僧扉。
午梵出烟霏。
草露沾芒屦，
松花点葛衣。
鬓丝禅榻坐忘机。
山鸟漫催归。
插水云根耸，
横空黛壁开。
鱼龙吹浪转隅隈。
百里绿徘徊。
日浸玻璃色，
花分锦绣堆。
画船载酒管弦催。
一日绕千回。
菖杏春风后，
茅茨野水头。
晴云弄色蔼林丘。
雨意未能休。
京县民无赋，
郊田岁有秋。
明朝去学种瓜侯。
身世寄菟裘。
潮落蒹葭浦，
烟沉橘柚洲。
黄陵祠下雨声秋。
无限古今愁。
漠漠迷渔火，
萧萧滞客舟。
个中谁与共清幽。
唯有一沙鸥。
楚甸秋霖卷，
湘岑暮霭浓。
一春容罢一春容。
何许日沉钟。
摇月传空谷，
随风渡远峰。
溪桥有客倚寒筇。
一径入云松。
澹澹青空远，
亭亭碧＊重。
忽惊雷雨送飞龙。
欲洗玉芙蓉。
稍认岩间寺，
都迷壑底松。
良工吮笔未形容。
疑是九疑峰。
芳草城东路，
疏松野外坡。
春风是处别离多。
祖帐簇鸣珂。
村暖鸡呼屋，
沙晴燕掠波。
临分立马更婆娑。
一曲渭城歌。
风紧云容惨，
天寒雪势严。
筛寒洒白弄纤纤。
万屋尽堆盐。
远浦回渔棹，
孤村落酒帘。
三更霁色妒银蟾。
更约挂疏帘。
过海风凄紧，
连云雪杳茫。
落花飘絮满江乡。
偷放一春狂。
渔市关门早，
征帆入浦忙。
酒楼何处咽丝簧。
愁杀孟襄阳。
海气蒸秋热，
山容媚晓晴。
森森万树立无声。
空翠袭人清。
镜里双蛾敛，
机中匹练横。
隔溪何处鹧鸪鸣。
云日翳还明。
衡岳宽临北，
君山小近南。
中开北百里湖潭。
吴楚入包含。
银汉秋相接，
金波夜正涵。
举杯长啸待鸾骖。
且对影成三。
解缆离淮甸，
扬＊指楚乡。
风声飒飒水茫茫。
帆席上危樯。
断送浮云影，
惊回过雁行。
江楼红袖倚斜阳。
远引客心忙。
绝壁开嵌窦，
长川挂半天。
跳珠喷玉几千年。
爽气白如烟。
岂学然犀客，
谁期驻鹤仙。
淋衣暑汗似流泉。
到此欲装绵。
旷望＊田路，
嵯峨柳院楼。
夕阳行路却回头。
红树五陵秋。
城郭遗基壮，
干戈往事悠。
村家童子不知愁。
横笛倒骑牛。
老喜身犹健，
闲知兴更添。
芒鞋竹杖度千岩。
迎送有苍髯。
坐久云归岫，
谈余月挂檐。
但教沽酒引陶潜。
来往意何厌。
南浦寒潮急，
西岑落日催。
云帆片片趁风开。
远映碧山来。
出没轻鸥舞，
奔腾阵马回。
船头浪吐雪花堆。
昼鼓殷春雷。
日照群峰秀，
云蒸一洞深。
人言玉辇昔登临。
盘石在潭心。
白练飞千尺，
青铜彻万寻。
月明笙鹤下遥岑。
吹送水龙吟。
瘦骨千年立，
苍根百里盘。
横张侧展绿波间。
一带玉孱颜。
猎骑何曾顾，
渔郎只漫看。
诗人强欲状天悭。
赢得鬓毛斑。
书馆藏明钞万历刊本校改万壑烟光动，
千林雨气通。
五冠西畔九龙东。
水墨古屏风。
岩树浓凝翠，
溪花乱泛红。
断虹残照有无中。
一鸟没长空。
万里天浮水，
三秋露洗空。
冰轮辗上海门东。
弄影碧波中。
荡荡开银阙，
亭亭插玉虹。
云帆便欲挂西风。
直到广寒宫。
向夕回征棹，
凌寒上酒楼。
江云作雪使人愁。
不见古潭洲。
声紧云边雁，
魂清水上鸥。
千金骏马拥貂裘。
何似卧渔舟。
晓过青郊驿，
春游白岳山。
提壶劝酒语关关。
一听一开颜。
村舍疏林外，
田畦乱水间。
郊原雨足信风还。
羡杀岭云间。
雪压江边屋，
风鸣浦口樯。
时登草阁挂南窗。
云海杳茫茫。
斫脍银丝细，
开尊绿蚁香。
高歌一曲礼成江。
肠断贺头网。
野寺松花落，
晴川柳絮飞。
临风白马紫金袜，
欲去惜芳菲。
聚散今犹古，
功名梦也非。
青山不语暗相讥。
谁见二疏归。
隐见溪流转，
纵横野垅分。
隔林人语远堪闻。
村径绿如裙。
鸢集蜈山树，
鸦投鹄岭云。
来牛去马更纷纷。
城郭日初曛。
雨霁长江碧，
云归远岫青。
一边残照在林＊。
绿网晒苔扃。
波影明重绮，
沙痕射远星。
鲈鱼白酒醉还醒。
身世任浮萍。
玉塞多缯缴，
金河欠稻粱。
兄兄弟弟自成行。
万里到潇湘。
远水澄拖练，
平沙白耀霜。
波头人散近斜阳。
欲下更悠扬。
远岫留残照，
微波映断霞。
竹篱茅舍是渔家。
一径傍林斜。
绿岸双双鹭，
青山点点鸦。
时闻笑语隔芦花。
白酒换鱼虾。
远岫螺千点，
长溪玉一围。
日高山店未开扉。
岚翠落残霏。
隐隐楼台远，
蒙蒙草树微。
市桥曾记买鱼归。
一望却疑非。
醉墨疏还密，
残棋整复斜。
料应遗迹在泥沙。
来往岁无差。
水暖仍菰米，
霜寒尚苇花。
心安只合此为家。
何事客天涯。
以上李齐贤作品《巫山一段云》共31首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="9r77TtBnQP.html">下一篇</a>
				</div>
				<div class="old">
						<a href="tpURywkYKm.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>