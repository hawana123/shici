<!DOCTYPE html>
<html lang="zh-CN">
	<head>
<title>中华诗词网-江城子三首</title>
<meta charset="utf-8" />
<meta name="keywords" content="江城子三首 刘秉忠 元朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>江城子三首</h1>
			<div class="info"><span class="date">作者：刘秉忠</span>&nbsp;&nbsp;|&nbsp;&nbsp;朝代：元朝
			</div>
		</div>
	</div>
	<div class="container">
		<article class="post">
			
平生行止懒编排。
住蒿莱。
走尘埃。
社燕秋鸿，
年去复年来。
看尽好花春睡稳，
红兴紫，
任他开。
紫微天上列三台。
问英才。
几沉埋。
沧海遗珠，
当著在鸾台。
兴世浮沉惟酒可，
如有酒，
且开怀。
琼华昔日贺新成。
与苍生。
乐升平。
西望长山，
东顾限沧溟。
翠辇不来人换生，
天上月，
自虚盈。
树分残照水边明。
雨初晴。
气还清。
醉却兴亡，
惟有酒多情。
收取晋人腮上泪，
千载后，
几新亭。
松苍竹翠岁寒天。
雁山前。
凤城边。
回首燕南，
一别又三年。
长爱故人心似月，
人不见，
月还圆。
小窗寂寂锁凝烟。
一灯然。
一诗联。
诗若灯青，
孤影伴无眠。
明日酒中余思在，
挥醉墨，
洒云笺。
以上刘秉忠作品《江城子》共3首

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="GPfyVAYKJR.html">下一篇</a>
				</div>
				<div class="old">
						<a href="vHWZBaUF05.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>