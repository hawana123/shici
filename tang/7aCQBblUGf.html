<!DOCTYPE html>
<html lang="zh-CN">
	<head>
<title>中华诗词网-虞姬怨</title>
<meta charset="utf-8" />
<meta name="keywords" content="虞姬怨 冯待征 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>虞姬怨</h1>
			<div class="info"><span class="date">作者：冯待征</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
妾本江南采莲女，
君是江东学剑人。
逢君游侠英雄日，
值妾年华桃李春。
年华灼灼艳桃李，
结发簪花配君子。
行逢楚汉正相持，
辞家上马从君起。
岁岁年年事征战，
侍君帷幕损红颜。
不惜罗衣沾马汗，
不辞红粉著刀环。
相期相许定关中，
鸣銮鸣佩入秦宫。
谁误四面楚歌起，
果知五星汉道雄。
天时人事有兴灭，
智穷计屈心摧折。
泽中马力先战疲，
帐下蛾眉□□□。
君王是日无神彩，
贱妾此时容貌改。
拔山意气都已无，
渡江面目今何在。
终天隔地与君辞，
恨似流波无息时。
使妾本来不相识，
岂见中途怀苦悲。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="aK2rhTlPf2.html">下一篇</a>
				</div>
				<div class="old">
						<a href="Fwztzzi1mt.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>