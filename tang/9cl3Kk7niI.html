<!DOCTYPE html>
<html lang="zh-CN">
	<head>
<title>中华诗词网-鸿沟</title>
<meta charset="utf-8" />
<meta name="keywords" content="鸿沟 张碧 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>鸿沟</h1>
			<div class="info"><span class="date">作者：张碧</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
毒龙衔日天地昏，
八纮叆叇生愁云。
秦园走鹿无藏处，
纷纷争处蜂成群。
四溟波立鲸相吞，
荡摇五岳崩山根。
鱼虾舞浪狂鳅鲲，
龙蛇胆战登鸿门。
星旗羽镞强者尊，
黑风白雨东西屯。
山河欲拆人烟分，
壮士鼓勇君王存。
项庄愤气吐不得，
亚父斗声天上闻。
玉光堕地惊昆仑，
留侯气魄吞太华。
舌头一寸生阳春，
神农女娲愁不言。
蛇枯老媪啼泪痕，
星曹定秤秤王孙。
项籍骨轻迷精魂，
沛公仰面争乾坤。
须臾垓下贼星起，
歌声缭绕凄人耳。
吴娃捧酒横秋波，
霜天月照空城垒。
力拔山兮忽到此，
骓嘶懒渡乌江水。
新丰瑞色生楼台，
西楚寒蒿哭愁鬼。
三尺霜鸣金匣里，
神光一掉八千里。
汉皇骤马意气生，
西南扫地迎天子。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="IHxCMxERXN.html">下一篇</a>
				</div>
				<div class="old">
						<a href="jui1PJbYwV.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>