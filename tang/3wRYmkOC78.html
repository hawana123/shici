<!DOCTYPE html>
<html lang="zh-CN">
	<head>
<title>中华诗词网-襄阳歌</title>
<meta charset="utf-8" />
<meta name="keywords" content="襄阳歌 李白 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>襄阳歌</h1>
			<div class="info"><span class="date">作者：李白</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
落日欲没岘山西，
倒著接篱花下迷。
襄阳小儿齐拍手，
拦街争唱白铜鞮。
傍人借问笑何事，
笑杀山翁醉似泥。
鸬鹚杓，
鹦鹉杯。
百年三万六千日，
一日须倾三百杯。
遥看汉水鸭头绿，
恰似葡萄初酦醅。
此江若变作春酒，
垒麹便筑糟丘台。
千金骏马换小妾，
笑坐雕鞍歌落梅。
车傍侧挂一壶酒，
凤笙龙管行相催。
咸阳市中叹黄犬，
何如月下倾金罍。
君不见晋朝羊公一片石，
龟头剥落生莓苔。
泪亦不能为之堕，
心亦不能为之哀。
清风朗月不用一钱买，
玉山自倒非人推。
舒州杓，
力士铛，
李白与尔同死生。
襄王云雨今安在，
江水东流猿夜声。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="QYa65CqcVp.html">下一篇</a>
				</div>
				<div class="old">
						<a href="w1w2NBkh6e.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>