<!DOCTYPE html>
<html lang="zh-CN">
	<head>
<title>中华诗词网-齿落辞</title>
<meta charset="utf-8" />
<meta name="keywords" content="齿落辞 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>齿落辞</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
嗟嗟乎双齿，
自吾有之尔，
俾尔嚼肉咀蔬，
衔杯漱水；
丰吾肤革，
滋吾血髓；
从幼逮老，
勤亦至矣。
幸有辅车，
非无龂齶。
胡然舍我，
一旦双落。
齿虽无情，
吾岂无情。
老与齿别，
齿随涕零。
我老日来，
尔去不回。
嗟嗟乎双齿，
孰谓而来哉，
孰谓而去哉？
齿不能言，
请以意宣。
为口中之物，
忽乎六十余年。
昔君之壮也，
血刚齿坚；
今君之老矣，
血衰齿寒。
辅车龂齶，
日削月朘。
上参差而下卼臲，
曾何足以少安。
嘻，
君其听哉：女长辞姥，
臣老辞主。
发衰辞头，
叶枯辞树。
物无细大，
功成者去。
君何嗟嗟，
独不闻诸道经：我身非我有也，
盖天地之委形；
君何嗟嗟，
又不闻诸佛说：是身如浮云，
须臾变灭。
由是而言，
君何有焉？
所宜委百骸而顺万化，
胡为乎嗟嗟于一牙一齿之间。
吾应曰：吾过矣，
尔之言然。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="dyRPw6m1h8.html">下一篇</a>
				</div>
				<div class="old">
						<a href="4QXmFcYR2Q.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>