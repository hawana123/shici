<!DOCTYPE html>
<html lang="zh-CN">
	<head>
<title>中华诗词网-灵台家兄古镜歌</title>
<meta charset="utf-8" />
<meta name="keywords" content="灵台家兄古镜歌 薛逢 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>灵台家兄古镜歌</h1>
			<div class="info"><span class="date">作者：薛逢</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
一尺圆潭深黑色，
篆文如丝人不识。
耕夫云住赫连城，
赫连城下亲耕得。
镜上磨莹一月余，
日中渐见菱花舒。
金膏洗拭鉎涩尽，
黑云吐出新蟾蜍。
人言此是千年物，
百鬼闻之形暗栗，
玉匣曾经龙照来，
岂宜更鉴农夫质。
有时霹雳半夜惊，
窗中飞电如晦明。
盘龙鳞胀玉匣溢，
牙爪触风时有声。
耕夫不解珍灵异，
翻惧赫连神作祟。
十千卖与灵台兄，
百丈灵湫坐中至。
溢匣水色如玉倾，
儿童不敢窥泓澄。
寒光照人近不得，
坐愁雷电湫中生。
吾兄吾兄须爱惜，
将来慎勿虚抛掷。
兴云致雨会有时，
莫遣红妆秽灵迹。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="ZZNfzm2I8s.html">下一篇</a>
				</div>
				<div class="old">
						<a href="u1QxJdiUpW.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>