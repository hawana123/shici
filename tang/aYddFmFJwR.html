<!DOCTYPE html>
<html lang="zh-CN">
	<head>
<title>中华诗词网-归东阳临岐上杜使君七首</title>
<meta charset="utf-8" />
<meta name="keywords" content="归东阳临岐上杜使君七首 贯休 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>归东阳临岐上杜使君七首</h1>
			<div class="info"><span class="date">作者：贯休</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
小谢清高大谢才，
圣君令泰此方来。
一从到后常无事，
铃阁公庭满绿苔。
红锦帐中歌白雪，
乌皮几畔抚青英。
不知何物为心地，
赛却澄江彻底清。
谁报田中有黑虫，
一家斋戒减仙容。
分忧若也皆如此，
天下家家有剩舂。
忧民心切出冲炎，
禾稼如云喜气兼。
林下闲人亦何幸，
也随旌旆到银尖。
方恐狱中桃树出，
忽闻枯木却生烟。
褚祥为郡曾如此，
却恐当时是偶然。
枯骨纵横遍水湄，
尽收为冢碧参差。
分明为报精灵辈，
好送旌旗到凤池。
舍鲁依刘一片云，
好风吹去远纤尘。
犹期明月清风夜，
来作西园第八人。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="8eaPXWJ9qM.html">下一篇</a>
				</div>
				<div class="old">
						<a href="mluVsyxyiy.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>