<!DOCTYPE html>
<html lang="zh-CN">
	<head>
<title>中华诗词网-陵园妾</title>
<meta charset="utf-8" />
<meta name="keywords" content="陵园妾 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>陵园妾</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
陵园妾，
颜色如花命如叶。
命如叶薄将奈何？
一奉寝宫年月多。
年月多，
春愁秋思知何限？
青丝发落丛鬓疏，
红玉肤销系裙缦。
忆昔宫中被妒猜，
因谗得罪配陵来。
老母啼呼趁车别，
中宫监送锁门回。
山宫一闭无开日，
未死此身不令出。
松门到晓月徘徊，
柏城尽日风萧瑟。
松门柏城幽闭深，
闻蝉听燕感光阴。
眼看菊蕊重阳泪，
手把梨花寒食心。
把花掩泪无人见，
绿芜墙绕青苔院。
四季徒支妆粉钱，
三朝不识君王面。
遥想六宫奉至尊，
宣徽雪夜浴堂春。
雨露之恩不及者，
犹闻不啻三千人。
三千人，
我尔军恩何厚薄？
愿令轮转直陵园，
三岁一来均苦乐。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="bOPCoEtLhx.html">下一篇</a>
				</div>
				<div class="old">
						<a href="8jV3uYe6tY.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>