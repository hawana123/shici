<!DOCTYPE html>
<html lang="zh-CN">
	<head>
<title>中华诗词网-储潭庙</title>
<meta charset="utf-8" />
<meta name="keywords" content="储潭庙 裴谞 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>储潭庙</h1>
			<div class="info"><span class="date">作者：裴谞</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
江水上源急如箭，
潭北转急令目眩。
中间十里澄漫漫，
龙蛇若见若不见。
老农老圃望天语，
储潭之神可致雨。
质明斋服躬往奠，
牢醴丰洁精诚举。
女巫纷纷堂下儛，
色似授兮意似与。
云在山兮风在林，
风云忽起潭更深。
气霾祠宇连江阴，
朝日不复照翠岑。
回溪口兮棹清流，
好风带雨送到州。
吏人雨立喜再拜，
神兮灵兮如献酬。
城上楼兮危架空，
登四望兮暗濛濛。
不知兮千万里，
惠泽愿兮与之同。
我有言兮报匪徐，
车骑复往礼如初。
高垣墉兮大其门，
洒扫丹雘壮神居。
使过庙者之加敬，
酒食货财而有余。
神兮灵，
神兮灵。
匪享慢，
享克诚。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="k2K4fTPaRH.html">下一篇</a>
				</div>
				<div class="old">
						<a href="ISTYt8Im8A.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>