<!DOCTYPE html>
<html lang="zh-CN">
	<head>
<title>中华诗词网-李夫人</title>
<meta charset="utf-8" />
<meta name="keywords" content="李夫人 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>李夫人</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
汉武帝，
初丧李夫人。
夫人病时不肯别，
死后留得生前恩。
君恩不尽念不已，
甘泉殿里令写真。
丹青画出竟何益？
不言不笑愁杀人。
又令方士合灵药，
玉釜煎链金炉焚。
九华帐深夜悄悄，
反魂香降夫人魂。
夫人之魂在何许？
香烟引到焚香处。
既来何苦不须臾？
缥缈悠扬还灭去。
去何速兮来何迟？
是耶非耶两不知。
翠蛾仿佛平生貌，
不似昭阳寝疾时。
魂之不来君心苦，
魂之来兮君亦悲。
背灯隔帐不得语，
安用暂来还见违。
伤心不独汉武帝，
自古及今皆若斯。
君不见穆王三日哭，
重璧台前伤盛姬。
又不见泰陵一掬泪，
马嵬坡下念贵妃。
纵令妍姿艳质化为土，
此恨长在无销期。
生亦惑，
死亦惑，
尤物惑人忘不得。
人非木石皆有情，
不如不遇倾城色。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="tiXvkLeqM3.html">下一篇</a>
				</div>
				<div class="old">
						<a href="2riRh6nz6u.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>