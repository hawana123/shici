<!DOCTYPE html>
<html lang="zh-CN">
	<head>
<title>中华诗词网-萧常侍瘿柏亭歌</title>
<meta charset="utf-8" />
<meta name="keywords" content="萧常侍瘿柏亭歌 卢纶 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>萧常侍瘿柏亭歌</h1>
			<div class="info"><span class="date">作者：卢纶</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
柏之异者山中灵，
何人断绝为君亭。
云翻浪卷不可识，
鸟兽成形花倒植。
莓苔旧点色尚青，
霹雳残痕节犹黑。
金貂主人汉三老，
构此穷年下朝早。
心规目制不暂疲，
匠者受之无一词。
清晨拂匣菱生镜，
落日凭阑星满池。
攒甍斗拱无斤迹，
根瘿联悬同素壁。
数层乱泻云里峰，
万片争呈雪中石，
重帘不动自飘香，
似到瀛洲白玉堂。
水精如意刁金色，
云母屏风透掩光。
四阶绵绵被纤草，
草上依微众山道。
松间汲井烟翠寒，
洞里围棋天景好。
愚儒敢欲贺成功，
鸾凤栖翔固不同。
应念废材今接地，
一枝思寄户庭中。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="e8BrLALf1E.html">下一篇</a>
				</div>
				<div class="old">
						<a href="P29HxeAEMe.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>