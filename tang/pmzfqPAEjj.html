<!DOCTYPE html>
<html lang="zh-CN">
	<head>
<title>中华诗词网-江楼夜吟元九律诗成三十韵</title>
<meta charset="utf-8" />
<meta name="keywords" content="江楼夜吟元九律诗成三十韵 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>江楼夜吟元九律诗成三十韵</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
昨夜江楼上，
吟君数十篇。
词飘朱槛底，
韵堕绿江前。
清楚音谐律，
精微思入玄。
收将白雪丽，
夺尽碧云妍。
寸截金为句，
双雕玉作联。
八风凄间发，
五彩烂相宣。
冰扣声声冷，
珠排字字圆。
文头交比绣，
筋骨软于绵。
(氵项)涌同波浪，
铮(扌从)过管弦。
醴泉流出地，
钧乐下从天。
神鬼闻如泣，
鱼龙听似禅。
星回疑聚集，
月落为留连。
雁感无鸣者，
猿愁亦悄然。
交流迁客泪，
停住贾人船。
暗被歌姬乞，
潜闻思妇传。
斜行题粉壁，
短卷写红笺。
肉味经时忘，
头风当日痊。
老张知定伏，
短李爱应颠。
[张十八籍、李二十绅皆攻律诗，
故云。
]道屈才方振，
身闲业始专。
天教声(火亘)赫，
理合命(辶屯)(檀木换辶)。
顾我文章劣，
知他气力全。
工夫虽共到，
巧拙尚相悬。
各有诗千首，
俱抛海一边。
白头吟处变，
青眼望中穿。
酬答朝妨食，
披寻夜废眠。
老偿文债负，
宿结字因缘。
每叹陈夫子，
常嗟李谪仙。
[陈子昂著《感遇诗》称于世。
贺知章谓李白为谪仙人。
]名高折人爵，
思苦减天年。
[李竟无官，
陈亦早夭。
]不得当时遇，
空令后代怜。
相悲今若此，
湓浦与通川。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="7T6Ne0mlDY.html">下一篇</a>
				</div>
				<div class="old">
						<a href="eE8YJOUQg5.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>