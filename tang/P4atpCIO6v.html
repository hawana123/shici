<!DOCTYPE html>
<html lang="zh-CN">
	<head>
<title>中华诗词网-七夕曝衣篇</title>
<meta charset="utf-8" />
<meta name="keywords" content="七夕曝衣篇 沈佺期 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>七夕曝衣篇</h1>
			<div class="info"><span class="date">作者：沈佺期</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
君不见昔日宜春太液边，
披香画阁与天连。
灯火灼烁九微映，
香气氛氲百和然。
此夜星繁河正白，
人传织女牵牛客。
宫中扰扰曝衣楼，
天上娥娥红粉席。
曝衣何许曛半黄，
宫中彩女提玉箱。
珠履奔腾上兰砌，
金梯宛转出梅梁。
绛河里，
碧烟上，
双花伏兔画屏风，
四子盘龙擎斗帐。
舒罗散縠云雾开，
缀玉垂珠星汉回。
朝霞散彩羞衣架，
晚月分光劣镜台。
上有仙人长命绺，
中看玉女迎欢绣。
玳瑁帘中别作春，
珊瑚窗里翻成昼。
椒房金屋宠新流，
意气骄奢不自由。
汉文宜惜露台费，
晋武须焚前殿裘。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="rHRkElEzXE.html">下一篇</a>
				</div>
				<div class="old">
						<a href="jTH19iMJSf.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>