<!DOCTYPE html>
<html lang="zh-CN">
	<head>
<title>中华诗词网-李周弹筝歌</title>
<meta charset="utf-8" />
<meta name="keywords" content="李周弹筝歌 吴融 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>李周弹筝歌</h1>
			<div class="info"><span class="date">作者：吴融</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
古人云，
丝不如竹，
竹不如肉。
乃知此语未必然，
李周弹筝听不足。
闻君七岁八岁时，
五音六律皆生知。
就中十三弦最妙，
应宫出入年方少。
青骢惯走长楸日，
几度承恩蒙急召。
一字雁行斜御筵，
锵金戛羽凌非烟。
始似五更残月里，
凄凄切切清露蝉。
又如石罅堆叶下，
泠泠沥沥苍崖泉。
鸿门玉斗初向地，
织女金梭飞上天。
有时上苑繁花发，
有时太液秋波阔。
当头独坐摐一声，
满座好风生拂拂。
天颜开，
圣心悦，
紫金白珠沾赐物。
出来无暇更还家，
且上青楼醉明月。
年将六十艺转精，
自写梨园新曲声。
近来一事还惆怅，
故里春荒烟草平。
供奉供奉且听语，
自昔兴衰看乐府。
只如伊州与梁州，
尽是太平时歌舞。
旦夕君王继此声，
不要停弦泪如雨。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="o7SoiP8UUq.html">下一篇</a>
				</div>
				<div class="old">
						<a href="W2jDVqFuGS.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>