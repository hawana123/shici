<!DOCTYPE html>
<html lang="zh-CN">
	<head>
<title>中华诗词网-伤秦姝行</title>
<meta charset="utf-8" />
<meta name="keywords" content="伤秦姝行 刘禹锡 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>伤秦姝行</h1>
			<div class="info"><span class="date">作者：刘禹锡</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
长安二月花满城，
插花女儿弹银筝。
南宫仙郎下朝晚，
曲头驻马闻新声。
马蹄逶迟心荡漾，
高楼已远犹频望。
此时意重千金轻，
鸟传消息绀轮迎。
芳筵银烛一相见，
浅笑低鬟初目成。
蜀弦铮摐指如玉，
皇帝弟子韦家曲。
青牛文梓赤金簧，
玫瑰宝柱秋雁行。
敛蛾收袂凝清光，
抽弦缓调怨且长。
八鸾锵锵渡银汉，
九雏威凤鸣朝阳。
曲终韵尽意不足，
馀思悄绝愁空堂。
从郎镇南别城阙，
楼船理曲潇湘月。
冯夷蹁跹舞渌波，
鲛人出听停绡梭。
北池含烟瑶草短。
万松亭下清风满。
秦声一曲此时闻，
岭泉呜咽南云断。
来自长陵小市东，
蕣华零落瘴江风。
侍儿掩泣收银甲，
鹦鹉不言愁玉笼。
博山炉中香自灭，
镜奁尘暗同心结。
从此东山非昔游，
长嗟人与弦俱绝。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="XPN2rAbfZs.html">下一篇</a>
				</div>
				<div class="old">
						<a href="0KkDMhpkOy.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>