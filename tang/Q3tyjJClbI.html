<!DOCTYPE html>
<html lang="zh-CN">
	<head>
<title>中华诗词网-白云歌寄陆中丞使君长源</title>
<meta charset="utf-8" />
<meta name="keywords" content="白云歌寄陆中丞使君长源 皎然 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>白云歌寄陆中丞使君长源</h1>
			<div class="info"><span class="date">作者：皎然</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
一见西山云，
使人情意远。
凭高发咏何超遥，
道妙如君有舒卷。
萦空叠景多丽容，
众峰峰上自为峰。
洁白不由阴雨积，
高明肯共杂烟重。
万物有形皆有著，
白云有形无系缚。
黄金被烁玉亦瑕，
一片飘然污不著。
或逢天上或人间，
人自营营云自闲。
忽尔飞来暂为侣，
忽然飞去莫能攀。
逸民对云效高致，
禅子逢云增道意。
白云遇物无偏颇，
自是人心见同异。
阊阖天门宜曙看，
为缨作盖拥千官。
从龙合沓临清暑，
就日逶迤绕露寒。
谁怜西山云，
亭亭处幽绝。
坐石长看非我羁，
手中欲揽待君说。
贞白先生那得知，
只向空山自怡悦。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="2rv7MbusdY.html">下一篇</a>
				</div>
				<div class="old">
						<a href="y8S0GFU7Ig.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>