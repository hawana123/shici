<!DOCTYPE html>
<html lang="zh-CN">
	<head>
<title>中华诗词网-和梦游春诗一百韵并序</title>
<meta charset="utf-8" />
<meta name="keywords" content="和梦游春诗一百韵并序 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>和梦游春诗一百韵并序</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
微之既到江陵，
又以《梦游春》诗七十韵寄予，
且题其序曰：“斯言也，
不可使不知吾者知，
知吾者亦不可使不知。
乐天知吾也，
吾不敢不使吾子知。
”予辱斯言，
三复其旨，
大抵悔既往而悟将来也。
然予以为苟不悔不悟则已，
若悔于此，
则宜悟于彼也。
反于彼而悟于妄，
则宜归于真也。
况与足下外服儒风，
内宗梵行者有日矣。
而今而后，
非觉路之返也，
非空门之归也，
将安反乎？
将安归乎？
今所和者，
其卒章指归于此。
夫感不甚则悔不熟，
感不至则悟不深，
故广足下七十韵为一百韵，
重为足下陈梦游之中，
所以甚感者。
叙婚仕之际，
所以至感者，
欲使曲尽其妄，
周知其非，
然后返乎真，
归乎实。
亦犹《法华经》序火宅、偈化城，
《维摩经》入淫舍、过酒肆之义也。
微之，
微之，
予斯文也，
尤不可使不知吾者知，
幸藏之尔云。
昔君梦游春，
梦游仙山曲。
怳若有所遇，
似惬平生欲。
因寻菖蒲水，
渐入桃花谷。
到一红楼家，
爱之看不足。
池流渡清泚，
草嫩蹋绿蓐。
门柳暗全低，
檐樱红半熟。
转行深深院，
过尽重重屋。
乌龙卧不惊，
青鸟飞相逐。
渐闻玉珮响，
始辨珠履躅。
遥见窗下人，
娉婷十五六。
霞光抱明月，
莲艳开初旭。
缥缈云雨仙，
氛氲兰麝馥。
风流薄梳洗，
时世宽妆束。
袖软异文绫，
裾轻单丝縠。
裙腰银线压，
梳掌金筐蹙。
带襭紫蒲萄，
袴花红石竹。
凝情都未语，
付意微相瞩。
眉敛远山青，
鬟低片云绿。
帐牵翡翠带，
被解鸳鸯襆。
秀色似堪餐，
秾华如可掬。
半卷锦头席，
斜铺绣腰褥。
朱唇素指匀，
粉汗红绵扑。
心惊睡易觉，
梦断魂难续。
笼委独栖禽，
剑分连理木。
存诚期有感，
誓志贞无黩。
京洛八九春，
未曾花里宿。
壮年徒自弃，
佳会应无复。
鸾歌不重闻，
凤兆从兹卜。
韦门女清贵，
裴氏甥贤淑。
罗扇夹花灯，
金鞍攒绣毂。
既倾南国貌，
遂坦东床腹。
刘阮心渐忘，
潘杨意方睦。
新修履信第，
初食尚书禄。
九酝备圣贤，
八珍穷水陆。
秦家重萧史，
彦辅怜卫叔。
朝馔馈独盘，
夜醪倾百斛。
亲宾盛辉赫，
妓乐纷晔煜。
宿醉才解酲，
朝欢俄枕麹。
饮过君子争，
令甚将军酷。
酩酊歌鹧鸪，
颠狂舞鸲鹆。
月流春夜短，
日下秋天速。
谢傅隙过驹，
萧娘风过烛。
全凋蕣花折，
半死梧桐秃。
暗镜对孤鸾，
哀弦留寡鹄。
凄凄隔幽显，
冉冉移寒燠。
万事此时休，
百身何处赎。
提携小儿女，
将领旧姻族。
再入朱门行，
一傍青楼哭。
枥空无厩马，
水涸失池鹜。
摇落废井梧，
荒凉故篱菊。
莓苔上几阁，
尘土生琴筑。
舞榭缀蟏蛸，
歌梁聚蝙蝠。
嫁分红粉妾，
卖散苍头仆。
门客思彷徨，
家人泣咿噢。
心期正萧索，
宦序仍拘跼。
怀策入崤函，
驱车辞郏鄏。
逢时念既济，
聚学思大畜。
端详筮仕蓍，
磨拭穿杨镞。
始从雠校职，
首中贤良目。
一拔侍瑶墀，
再升纡绣服。
誓酬君王宠，
愿使朝廷肃。
密勿奏封章，
清明操宪牍。
鹰鞲中病下，
豸角当邪触。
纠谬静东周，
申冤动南蜀。
危言诋阍寺，
直气忤钧轴。
不忍曲作钩，
乍能折为玉。
扪心无愧畏，
腾口有谤讟。
只要明是非，
何曾虞祸福。
车摧太行路，
剑落酆城狱。
襄汉问修途，
荆蛮指殊俗。
谪为江府掾，
遣事荆州牧。
趋走谒麾幢，
喧烦视鞭朴。
簿书常自领，
缧囚每亲鞫。
竟日坐官曹，
经旬旷休沐。
宅荒渚宫草，
马瘦畬田粟。
薄俸等涓毫，
微官同桎梏。
月中照形影，
天际辞骨肉。
鹤病翅羽垂，
兽穷爪牙缩。
行看须间白，
谁劝杯中绿。
时伤大野麟，
命问长沙鵩。
夏梅山雨渍，
秋瘴江云毒。
巴水白茫茫，
楚山青簇簇。
吟君七十韵，
是我心所蓄。
既去诚莫追，
将来幸前勖。
欲除忧恼病，
当取禅经读。
须悟事皆空，
无令念将属。
请思游春梦，
此梦何闪倏。
艳色即空花，
浮生乃焦谷。
良姻在嘉偶，
顷克为单独。
入仕欲荣身，
须臾成黜辱。
合者离之始，
乐兮忧所伏。
愁恨僧祇长，
欢荣刹那促。
觉悟因傍喻，
迷执由当局。
膏明诱暗蛾，
阳焱奔痴鹿。
贪为苦聚落，
爱是悲林麓。
水荡无明波，
轮回死生辐。
尘应甘露洒，
垢待醍醐浴。
障要智灯烧，
魔须慧刀戮。
外熏性易染，
内战心难衄。
法句与心王，
期君日三复。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="6yRNaX0vox.html">下一篇</a>
				</div>
				<div class="old">
						<a href="tvEQNnZ7eS.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>