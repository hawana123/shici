<!DOCTYPE html>
<html lang="zh-CN">
	<head>
<title>中华诗词网-吴十七首</title>
<meta charset="utf-8" />
<meta name="keywords" content="吴十七首 孙元晏 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>吴十七首</h1>
			<div class="info"><span class="date">作者：孙元晏</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
会猎书来举国惊，
只应周鲁不教迎。
曹公一战奔波后，
赤壁功传万古名。
夜深偷入魏军营，
满寨惊忙火似星。
百口宝刀千匹绢，
也应消得与甘宁。
赞国经纶更有谁，
蔡公相叹亦相师。
贵为丞相封侯了，
归后家人总不知。
分擘山河即渐开，
许昌基业已倾颓。
黄金车与斑斓耳，
早个须知入谶来。
好道君王遇亦难，
变通灵异几多般。
介先生有神仙术，
钓得鲈鱼在玉盘。
斫案兴言断众疑，
鼎分从此定雄雌。
若无子敬心相似，
争得乌林破魏师。
破产移家事亦难，
佐吴从此霸江山。
争教不立功勋得，
指出千囷如等闲。
将军身殁有儿孤，
虎子为名教读书。
更向宫中教骑马，
感君恩重合何如。
幼小家贫实可哀，
愿征行去志难回。
不探虎穴求身达，
争得人间富贵来。
历数将终势已摧，
不修君德更堪哀。
被他青盖言相误，
元是须教入晋来。
风揭洪涛响若雷，
枕波为垒险相隈。
莫言有个濡须坞，
几度曹公失志回。
委存张公翊圣材，
几将贤德赞文台。
争教不霸江山得，
日月征曾入梦来。
圣德招贤远近知，
曹公心计却成欺。
陈韩昔日尝投楚，
岂是当归召得伊。
西塞山高截九垓，
谶谣终日自相催。
武昌鱼美应难恋，
历数须归建业来。
欲把江山鼎足分，
邢真衔册到江南。
当时将相谁堪重，
徐盛将军最不甘。
东部张公与众殊，
共施经略赞全吴。
陈琳漫自称雄伯，
神气应须怯大巫。
名与诸公又不同，
金疮痕在满身中。
不将御盖宣恩泽，
谁信将军别有功。
以上孙元晏作品《吴》共17首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Ktdpqz2Vds.html">下一篇</a>
				</div>
				<div class="old">
						<a href="toTL22IBKM.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>