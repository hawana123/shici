<!DOCTYPE html>
<html lang="zh-CN">
	<head>
<title>中华诗词网-冬夕江上言事五首</title>
<meta charset="utf-8" />
<meta name="keywords" content="冬夕江上言事五首 罗邺 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>冬夕江上言事五首</h1>
			<div class="info"><span class="date">作者：罗邺</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
叶落才悲草又生，
看看少壮是衰形。
关中秋雨书难到，
江上春寒酒易醒。
多少系心身未达，
寻思举目泪堪零。
几时抛得归山去，
松下看云读道经。
喔喔晨鸡满树霜，
喧喧晓渡簇舟航。
数星昨夜寒炉火，
一阵谁家腊瓮香。
久别羁孤成潦倒，
回看书剑更苍黄。
逢人举止皆言命，
至竟谋闲可胜忙。
野堂吟罢独行行，
点水微微冻不鸣。
十里溪山新雪后，
千家襟袖晓寒生。
只宜醉梦依华寝，
可称羸蹄赴宿程。
日苦几多心下见，
那堪岁晏又无成。
僻居多与懒相宜，
吟拥寒炉过腊时。
风柳欲生阳面叶，
冻梅先绽岭头枝。
山川自小抛耕钓，
骨肉无因免别离。
赖有陶情一尊酒，
愁中相向展愁眉。
一带长溪渌浸门，
数声幽鸟啄云根。
松亭尽日唯空坐，
难得儒翁共讨论。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="rigyYZbvrs.html">下一篇</a>
				</div>
				<div class="old">
						<a href="78aORq0MWQ.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>