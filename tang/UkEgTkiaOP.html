<!DOCTYPE html>
<html lang="zh-CN">
	<head>
<title>中华诗词网-相和歌辞·采莲归</title>
<meta charset="utf-8" />
<meta name="keywords" content="相和歌辞·采莲归 王勃 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>相和歌辞·采莲归</h1>
			<div class="info"><span class="date">作者：王勃</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
采莲归，
绿水芙蓉衣，
秋风起浪凫雁飞。
桂棹兰桡下长浦，
罗裙玉腕摇轻橹。
叶屿花潭极望平，
江讴越吹相思苦。
相思苦，
佳期不可驻。
塞外征夫犹未还，
江南采莲今已暮。
今已暮，
摘莲花，
今渠那必尽倡家。
官道城南把桑叶，
何如江上采莲花。
莲花复莲花，
花叶何重迭。
叶翠本羞眉，
花红强如颊。
佳人不兹期，
怅望别离时。
牵花怜共蒂，
折藕爱连丝。
故情何处所，
新物徒华滋。
不惜南津交佩解，
还羞北海雁书迟。
采莲歌有节，
采莲夜未歇。
正逢浩荡江上风，
又值徘徊江上月。
莲浦夜相逢，
吴姬越女何丰茸。
共问寒江千里外，
征客关山更几重。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="W1wE6knn24.html">下一篇</a>
				</div>
				<div class="old">
						<a href="HclYn1tD0c.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>