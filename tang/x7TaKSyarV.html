<!DOCTYPE html>
<html lang="zh-CN">
	<head>
<title>中华诗词网-开龙门八节石滩诗二首并序</title>
<meta charset="utf-8" />
<meta name="keywords" content="开龙门八节石滩诗二首并序 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>开龙门八节石滩诗二首并序</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
东都龙门潭之南有八节滩、九峭石，
船筏过此，
例反破伤。
舟人楫师推挽束缚，
大寒之月，
裸跣水中，
饥冻有声，
闻于终夜。
予尝有愿，
力及则救之。
会昌四年，
有悲智僧道遇，
适同发心，
经营开凿，
贫者出力，
仁者施财。
于戏！
从古有碍之险，
未来无穷之苦，
忽乎一旦尽除去之，
兹吾所用适愿快心，
拔苦施乐者耳！
岂独以功德福报为意哉？
因作二诗，
刻题石上，
以其地属寺，
事因僧，
故多引僧言见志。
铁凿金锤殷若雷，
八滩九石剑棱摧。
竹篙桂楫飞如箭，
百筏千艘鱼贯来。
振锡导师凭众力，
挥金退傅施家财。
他时相逐四方去，
莫虑尘沙路不开。
七十三翁旦暮身，
誓开险路作通津。
夜舟过此无倾覆，
朝胫从今免苦辛。
十里叱滩变河汉，
八寒阴狱化阳春。
我身虽殁心长在，
暗施慈悲与后人。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="MM8J1vDpl4.html">下一篇</a>
				</div>
				<div class="old">
						<a href="cKMJ0sRT2y.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>