<!DOCTYPE html>
<html lang="zh-CN">
	<head>
<title>中华诗词网-范真传侍御累有寄，因奉酬十首</title>
<meta charset="utf-8" />
<meta name="keywords" content="范真传侍御累有寄，因奉酬十首 鲍溶 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>范真传侍御累有寄，因奉酬十首</h1>
			<div class="info"><span class="date">作者：鲍溶</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
昨日新花红满眼，
今朝美酒绿留人。
更宜明月含芳露，
凭杖萧郎夜赏春。
白雪翦花朱蜡蒂，
折花传笑惜春人。
请君白日留明日，
一醉春光莫厌频。
云髻凤文细，
对君歌少年。
万金酬一顾，
可惜十千钱。
玉管倾杯乐，
春园斗草情。
野花无限意，
处处逐人行。
闻道中山酒，
一杯千日醒。
黄莺似传语，
劝酒太叮咛。
红袂歌声起，
因君始得闻。
黄昏小垂手，
与我驻浮云。
相劝醉年华，
莫醒春日斜。
春风宛陵道，
万里晋阳花。
碧绿草萦堤，
红蓝花满溪。
愿君常践蹋，
莫使暗萋萋。
萋萋巫峡云，
楚客莫留恩。
岁久晋阳道，
谁能向太原。
岁酒劝屠苏，
楚声山鹧鸪。
春风入君意，
千日不须臾。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="FD3mlIU7VI.html">下一篇</a>
				</div>
				<div class="old">
						<a href="G7Eeqf3LE7.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>