<!DOCTYPE html>
<html lang="zh-CN">
	<head>
<title>中华诗词网-道林寺</title>
<meta charset="utf-8" />
<meta name="keywords" content="道林寺 崔珏 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>道林寺</h1>
			<div class="info"><span class="date">作者：崔珏</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
临湘之滨麓之隅，
西有松寺东岸无。
松风千里摆不断，
竹泉泻入于僧厨。
宏梁大栋何足贵，
山寺难有山泉俱。
四时唯夏不敢入，
烛龙安敢停斯须？
远公池上种何物，
碧罗扇底红鳞鱼。
香阁朝鸣大法鼓，
天宫夜转三乘书。
野花市井栽不著，
山鸡饮啄声相呼。
金槛僧回步步影，
石盆水溅联联珠。
北临高处日正午，
举手欲摸黄金乌。
遥江大船小于叶，
远村杂树齐如蔬。
潭州城郭在何处，
东边一片青模糊。
今来古往人满地，
劳生未了归丘墟。
长卿之门久寂寞，
五言七字夸规模。
我吟杜诗清入骨，
灌顶何必须醍醐。
白日不照耒阳县，
皇天厄死饥寒躯。
明珠大贝采欲尽，
蚌蛤空满赤沙湖。
今我题诗亦无味，
怀贤览古成长吁。
不如兴罢过江去，
已有好月明归途。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Ou5hYzv2DA.html">下一篇</a>
				</div>
				<div class="old">
						<a href="EfIZudMxmy.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>