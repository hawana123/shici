<!DOCTYPE html>
<html lang="zh-CN">
	<head>
<title>中华诗词网-琵琶行</title>
<meta charset="utf-8" />
<meta name="keywords" content="琵琶行 牛殳 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>琵琶行</h1>
			<div class="info"><span class="date">作者：牛殳</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
何人劚得一片木，
三尺春冰五音足。
一弹决破真珠囊，
迸落金盘声断续。
飘飘飖飖寒丁丁，
虫豸出蛰神鬼惊。
秋鸿叫侣代云黑，
猩猩夜啼蛮月明。
潏潏汩汩声不定，
胡雏学汉语未正。
若似长安月蚀时，
满城敲鼓声噒噒。
青山飞起不压物，
野水流来欲湿人。
伤心忆得陈后主，
春殿半酣细腰舞。
黄莺百舌正相呼，
玉树后庭花带雨。
二妃哭处山重重，
二妃没后云溶溶。
夜深霜露锁空庙，
零落一丛斑竹风。
金谷园中草初绿，
石崇一弄思归曲。
当时二十四友人，
手把金杯听不足。
又似贾客蜀道间，
千铎万磬鸣空山。
未若此调呦呦兮啁啁，
嘈嘈兮啾啾。
引之于山，
兽不能走。
吹之于水，
鱼不能游。
方知此艺不可有，
人间万事凭双手。
若何为我再三弹，
送却花前一尊酒。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="9h7OYID695.html">下一篇</a>
				</div>
				<div class="old">
						<a href="MhyfNX3tqP.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>