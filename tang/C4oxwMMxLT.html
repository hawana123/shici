<!DOCTYPE html>
<html lang="zh-CN">
	<head>
<title>中华诗词网-浣溪沙</title>
<meta charset="utf-8" />
<meta name="keywords" content="浣溪沙 毛熙震 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>浣溪沙</h1>
			<div class="info"><span class="date">作者：毛熙震</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
春暮黄莺下砌前，
水精帘影露珠悬，
绮霞低映晚晴天。
弱柳万条垂翠带，
残红满地碎香钿，
蕙风飘荡散轻烟。
花榭香红烟景迷，
满庭芳草绿萋萋，
金铺闲掩绣帘低。
紫燕一双娇语碎，
翠屏十二晚峰齐，
梦魂消散醉空闺。
晚起红房醉欲消，
绿鬟云散袅金翘，
雪香花语不胜娇。
好是向人柔弱处，
玉纤时急绣裙腰，
春心牵惹转无憀。
一只横钗坠髻丛，
静眠珍簟起来慵，
绣罗红嫩抹苏胸。
羞敛细蛾魂暗断，
困迷无语思犹浓，
小屏香霭碧山重。
云薄罗裙绶带长，
满身新裛瑞龙香，
翠钿斜映艳梅妆。
佯不觑人空婉约，
笑和娇语太猖狂，
忍教牵恨暗形相。
碧玉冠轻袅燕钗，
捧心无语步香阶，
缓移弓底绣罗鞋。
暗想欢娱何计好，
岂堪期约有时乖，
日高深院正忘怀。
半醉凝情卧绣茵，
睡容无力卸罗裙，
玉笼鹦鹉厌听闻。
慵整落钗金翡翠，
象梳欹鬓月生云，
锦屏绡幌麝烟薰。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="vcMorvtlKg.html">下一篇</a>
				</div>
				<div class="old">
						<a href="UXT19T6x4q.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>