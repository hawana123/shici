<!DOCTYPE html>
<html lang="zh-CN">
	<head>
<title>中华诗词网-醉歌</title>
<meta charset="utf-8" />
<meta name="keywords" content="醉歌 温庭筠 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>醉歌</h1>
			<div class="info"><span class="date">作者：温庭筠</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
檐柳初黄燕新乳，
晓碧芊绵过微雨。
树色深含台榭情，
莺声巧作烟花主。
锦袍公子陈杯觞，
拨醅百瓮春酒香。
入门下马问谁在，
降阶握手登华堂。
临邛美人连山眉，
低抱琵琶含怨思。
朔风绕指我先笑，
明月入怀君自知。
劝君莫惜金樽酒，
年少须臾如覆手。
辛勤到老慕箪瓢，
于我悠悠竟何有。
洛阳卢仝称文房，
妻子脚秃舂黄粮。
阿耋光颜不识字，
指麾豪俊如驱羊。
天犀压断朱鼹鼠，
瑞锦惊飞金凤凰。
其余岂足沾牙齿，
欲用何能报天子。
驽马垂头抢暝尘，
骅骝一日行千里。
但有沉冥醉客家，
支颐瞪目持流霞。
唯恐南国风雨落，
碧芜狼藉棠梨花。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="OAbXDZfUrY.html">下一篇</a>
				</div>
				<div class="old">
						<a href="aN3CAS2LDg.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>