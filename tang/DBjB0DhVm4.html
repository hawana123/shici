<!DOCTYPE html>
<html lang="zh-CN">
	<head>
<title>中华诗词网-汉宫少年行</title>
<meta charset="utf-8" />
<meta name="keywords" content="汉宫少年行 李益 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>汉宫少年行</h1>
			<div class="info"><span class="date">作者：李益</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
君不见上宫警夜营八屯，
冬冬街鼓朝朱轩。
玉阶霜仗拥未合，
少年排入铜龙门。
暗闻弦管九天上，
宫漏沈沈清吹繁。
平明走马绝驰道，
呼鹰挟弹通缭垣。
玉笼金锁养黄口，
探雏取卵伴王孙。
分曹陆博快一掷，
迎欢先意笑语喧。
巧为柔媚学优孟，
儒衣嬉戏冠沐猿。
晚来香街经柳市，
行过倡舍宿桃根。
相逢杯酒一言失，
回朱点白闻至尊。
金张许史伺颜色，
王侯将相莫敢论。
岂知人事无定势，
朝欢暮戚如掌翻。
椒房宠移子爱夺，
一夕秋风生戾园。
徒用黄金将买赋，
宁知白玉暗成痕。
持杯收水水已覆，
徙薪避火火更燔。
欲求四老张丞相，
南山如天不可上。
第二百八十三卷

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="bLshXbCeCp.html">下一篇</a>
				</div>
				<div class="old">
						<a href="ZdiLgvHjgo.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>