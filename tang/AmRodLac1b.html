<!DOCTYPE html>
<html lang="zh-CN">
	<head>
<title>中华诗词网-病马五首呈郑校书章三吴十五先辈</title>
<meta charset="utf-8" />
<meta name="keywords" content="病马五首呈郑校书章三吴十五先辈 曹唐 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>病马五首呈郑校书章三吴十五先辈</h1>
			<div class="info"><span class="date">作者：曹唐</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
騄耳何年别渥洼，
病来颜色半泥沙。
四啼不凿金砧裂，
双眼慵开玉箸斜。
堕月兔毛干觳觫，
失云龙骨瘦牙槎。
平原好放无人放，
嘶向秋风苜蓿花。
陇上沙葱叶正齐，
腾黄犹自跼羸啼。
尾蟠夜雨红丝脆，
头捽秋风白练低。
力惫未思金络脑，
影寒空望锦障泥。
阶前莫怪垂双泪，
不遇孙阳不敢嘶。
不剪焦毛鬣半翻，
何人别是古龙孙。
霜侵病骨无骄气，
土蚀骢花见卧痕。
未喷断云归汉苑，
曾追轻练过吴门。
一朝千里心犹在，
争肯潜忘秣饲恩。
空被秋风吹病毛，
无因濯浪刷洪涛。
卧来总怪龙蹄跙，
瘦尽谁惊虎口高。
追电有心犹款段，
逢人相骨强嘶号。
欲将鬐鬣重裁剪，
乞借新成利铰刀。
病久无人著意看，
玉华衫色欲凋残。
饮惊白露泉花冷，
吃怕清秋豆叶寒。
长襜敢辞红锦重，
旧缰宁畏紫丝蟠。
王良若许相抬策，
千里追风也不难。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="FdHD1AiKwn.html">下一篇</a>
				</div>
				<div class="old">
						<a href="pskOg0BabH.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>