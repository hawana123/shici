<!DOCTYPE html>
<html lang="zh-CN">
	<head>
<title>中华诗词网-昆明春－思王泽之广被也</title>
<meta charset="utf-8" />
<meta name="keywords" content="昆明春－思王泽之广被也 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>昆明春－思王泽之广被也</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
昆明春，
昆明春，
春池岸古春流新。
影浸南山青滉漾，
波沉西日红奫沦。
往年因旱池枯竭，
龟尾曳涂鱼喣沫。
诏开八水注恩波，
千介万鳞同日活。
今来净绿水照天，
游鱼鱍鱍莲田田。
洲香杜若抽心短，
沙暖鸳鸯铺翅眠。
动植飞沉皆遂性，
皇泽如春无不被。
渔者仍丰网罟资，
贫人久获菰蒲利。
诏以昆明近帝城，
官家不得收其征。
菰蒲无租鱼无税，
近水之人感君惠。
感君惠，
独何人，
吾闻率土皆王民，
远民何疏近何亲。
愿推此惠及天下，
无远无近同欣欣。
吴兴山中罢榷茗，
鄱阳坑里休封银。
天涯地角无禁利，
熙熙同似昆明春。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="cSW5oaxs6e.html">下一篇</a>
				</div>
				<div class="old">
						<a href="7lx45nHwZn.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>