<!DOCTYPE html>
<html lang="zh-CN">
	<head>
<title>中华诗词网-阳羡杂咏十九首</title>
<meta charset="utf-8" />
<meta name="keywords" content="阳羡杂咏十九首 陆希声 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>阳羡杂咏十九首</h1>
			<div class="info"><span class="date">作者：陆希声</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
盘崖蹙缩似灵龟，
鬼谷先生隐遁时。
不独卷怀经世志，
白云流水是心期。
妙理难观旨甚深，
欲知无欲是无心。
茅庵不异人间世，
河上真人自可寻。
惠施徒自学多方，
谩说观鱼理未长。
不得庄生濠上旨，
江湖何以见相忘。
小圃初晴风露光，
含桃花发满山香。
香花对酒心无事，
倍觉春来白日长。
落落飞鸿渐始盘，
青云起处剩须看。
如今天路多矰缴，
纵使衔芦去也难。
年逾知命志尤坚，
独向青山更绝编。
天下有山山有水，
养蒙肥遁正翛然。
山前无数碧琅玕，
一径清森五月寒。
世上何人怜苦节，
应须细问子猷看。
一径秾芳万蕊攒，
风吹雨打未摧残。
怜君尽向高枝发，
应为行人要整冠。
六月清凉绿树阴，
小亭高卧涤烦襟。
羲皇向上何人到，
永日时时弄素琴。
冻蕊凝香色艳新，
小山深坞伴幽人。
知君有意凌寒色，
羞共千花一样春。
二月山家谷雨天，
半坡芳茗露华鲜。
春醒酒病兼消渴，
惜取新芽旋摘煎。
自知无业致吾君，
只向春山弄白云。
已共此山私断当，
不须转辙重移文。
野人心地本无机，
为爱茅檐倚翠微。
尽日尊前谁是客，
秋山含水有清辉。
大河波浪激潼关，
青兕胡为伏此山。
遥想楚王云梦泽，
蜺旌羽盖定空还。
岭上青松手自栽，
已能苍翠映莓苔。
岁寒本是君家事，
好送清风月下来。
君阳山下足春风，
满谷仙桃照水红。
何必武陵源上去，
涧边好过落花中。
芳草霏霏遍地齐，
桃花脉脉自成溪。
也知百舌多言语，
任向春风尽意啼。
隔林残日照孤亭，
玄晏先生酒未醒。
入夜莫愁迷下路，
昔人犹在逐流萤。
山岭依稀偃月形，
数层倚石叠空青。
几回雪夜寒光积，
直似金光照户庭。
以上陆希声作品《阳羡杂咏十九首》共19首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="bVvegMMlhF.html">下一篇</a>
				</div>
				<div class="old">
						<a href="uf0Za46zn9.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>