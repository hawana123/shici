<!DOCTYPE html>
<html lang="zh-CN">
	<head>
<title>中华诗词网-杂歌</title>
<meta charset="utf-8" />
<meta name="keywords" content="杂歌 李端 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>杂歌</h1>
			<div class="info"><span class="date">作者：李端</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
汉水至清泥则浊，
松枝至坚萝则弱。
十三女儿事他家，
颜色如花终索寞。
兰生当门燕巢幕，
兰芽未吐燕泥落。
为姑偏忌诸嫂良，
作妇翻嫌婿家恶。
人生照镜须自知，
无盐何用妒西施。
秦庭野鹿忽为马，
巧伪乱真君试思。
伯奇掇蜂贤父逐，
曾参杀人慈母疑。
酒沽千日人不醉，
琴弄一弦心已悲。
常闻善交无尔汝，
谗口甚甘良药苦。
山鸡锦翼岂凤凰，
陇鸟人言止鹦鹉。
向栩非才徒隐灶，
田文有命那关户，
犀烛江行见鬼神，
木人登席呈歌舞。
乐生东去终居赵，
阳虎北辕翻适楚。
世间反覆不易陈，
缄此贻君泪如雨。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="twdrpjmcKA.html">下一篇</a>
				</div>
				<div class="old">
						<a href="2QJc6wDTZU.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>