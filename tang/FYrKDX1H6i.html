<!DOCTYPE html>
<html lang="zh-CN">
	<head>
<title>中华诗词网-蜀道难</title>
<meta charset="utf-8" />
<meta name="keywords" content="蜀道难 李白 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>蜀道难</h1>
			<div class="info"><span class="date">作者：李白</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
噫吁嚱，
危乎高哉！
蜀道之难，
难于上青天！
蚕丛及鱼凫，
开国何茫然！
尔来四万八千岁，
不与秦塞通人烟。
西当太白有鸟道，
可以横绝峨嵋巅。
地崩山摧壮士死，
然后天梯石栈相钩连。
上有六龙回日之高标，
下有冲波逆折之回川。
黄鹤之飞尚不得过，
猿猱欲度愁攀援。
青泥何盘盘，
百步九折萦岩峦。
扪参历井仰胁息，
以手抚膺坐长叹。
问君西游何时还？
畏途巉岩不可攀。
但见悲鸟号古木，
雄飞雌从绕林间。
又闻子规啼夜月，
愁空山。
蜀道之难，
难于上青天，
使人听此凋朱颜。
连峰去天不盈尺，
枯松倒挂倚绝壁。
飞湍瀑流争喧豗，
砯崖转石万壑雷。
其险也若此，
嗟尔远道之人，
胡为乎来哉。
剑阁峥嵘而崔嵬，
一夫当关，
万夫莫开。
所守或匪亲，
化为狼与豺。
朝避猛虎，
夕避长蛇，
磨牙吮血，
杀人如麻。
锦城虽云乐，
不如早还家。
蜀道之难，
难于上青天，
侧身西望长咨嗟。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="6zbhmlq0gN.html">下一篇</a>
				</div>
				<div class="old">
						<a href="cUN1gjaPbj.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>