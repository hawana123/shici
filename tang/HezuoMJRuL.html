<!DOCTYPE html>
<html lang="zh-CN">
	<head>
<title>中华诗词网-杂诗</title>
<meta charset="utf-8" />
<meta name="keywords" content="杂诗 庞蕴 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>杂诗</h1>
			<div class="info"><span class="date">作者：庞蕴</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
未识龙宫莫说珠，
识珠言说与君殊。
空拳只是婴儿信，
岂得将来诳老夫。
万法从心起，
心生万法生。
法生同日了，
来去在虚行。
寄语修道人，
空生慎勿生。
如能达此理，
不动出深坑。
极目观前境，
寂寞无一人。
回头看后底，
影亦不随身。
神识苟能无挂碍，
廓周法界等虚空。
不假坐禅持戒律，
超然解脱岂劳功。
日用事无别，
惟吾自偶偕。
头头非取舍，
处处勿张乖。
朱紫谁为号，
青山绝点埃。
神通并妙用，
运水及搬柴。
十方同聚会，
个个学无为。
此是选佛场，
心空及第归。
焰水无鱼下底钩，
觅鱼无处笑君愁。
可怜谷隐老禅伯，
被唾如何见亦羞。
.

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Io41tMccMP.html">下一篇</a>
				</div>
				<div class="old">
						<a href="JsSQPM77oO.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>