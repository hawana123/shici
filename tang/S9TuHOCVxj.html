<!DOCTYPE html>
<html lang="zh-CN">
	<head>
<title>中华诗词网-刘生诗</title>
<meta charset="utf-8" />
<meta name="keywords" content="刘生诗 韩愈 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>刘生诗</h1>
			<div class="info"><span class="date">作者：韩愈</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
生名师命其姓刘，
自少轩轾非常俦。
弃家如遗来远游，
东走梁宋暨扬州。
遂凌大江极东陬，
洪涛舂天禹穴幽。
越女一笑三年留，
南逾横岭入炎州。
青鲸高磨波山浮，
怪魅炫曜堆蛟虬。
山P 讙噪猩猩游，
毒气烁体黄膏流。
问胡不归良有由，
美酒倾水炙肥牛。
妖歌慢舞烂不收，
倒心回肠为青眸。
千金邀顾不可酬，
乃独遇之尽绸缪。
瞥然一饷成十秋，
昔须未生今白头。
五管历遍无贤侯，
回望万里还家羞。
阳山穷邑惟猿猴，
手持钓竿远相投。
我为罗列陈前修，
芟蒿斩蓬利锄耰。
天星回环数才周，
文学穰穰囷仓稠。
车轻御良马力优，
咄哉识路行勿休，
往取将相酬恩雠。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="W8sy0qUgmW.html">下一篇</a>
				</div>
				<div class="old">
						<a href="l03nMLhZ3K.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>