<!DOCTYPE html>
<html lang="zh-CN">
	<head>
<title>中华诗词网-乐府杂曲·鼓吹铙歌一二首</title>
<meta charset="utf-8" />
<meta name="keywords" content="乐府杂曲·鼓吹铙歌一二首 柳宗元 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>乐府杂曲·鼓吹铙歌一二首</h1>
			<div class="info"><span class="date">作者：柳宗元</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
苞枿黑对矣，
惟根之蟠。
弥巴蔽荆，
负南极以安。
曰我旧梁氏，
辑绥艰难。
江汉之阻，
都邑固以完。
圣人作，
神武用，
有臣勇智，
奋不以众。
投迹死地，
谋猷纵。
化敌为家，
虑则中。
浩浩海裔，
不威而同。
系缧降王，
定厥功。
澶漫万里，
宣唐风。
蛮夷九译，
咸来从。
凯旋金奏，
象形容。
震赫万国，
罔不龚。
奔鲸沛，
荡海垠。
吐霓翳日，
腥浮云。
帝怒下顾，
哀垫昏。
授以神柄，
推元臣。
手援天予，
截修鳞。
披攘蒙霿，
开海门。
地平水静，
浮天垠。
羲和显耀，
乘清氛。
赫炎溥畅，
融大钧。
东蛮有谢氏，
冠带理海中。
已言我异世，
虽圣莫能通。
王卒如飞翰，
鹏鶱骇群龙。
轰然自天坠，
乃信神武功。
击虏君臣人，
累累来自东。
无思不服从，
唐业如山崇。
百辟拜稽首，
咸愿图形容。
如周王会书，
永永传无穷。
睢盱万状乖，
咿嗢九译重。
广输抚四海，
浩浩知皇风。
歌诗铙鼓间，
以壮我元戎。
麹氏雄西北，
别绝臣外区。
既恃远且险，
纵傲不我虞。
烈烈王者师，
熊螭以为徒。
龙旂翻海浪，
馹骑驰坤隅。
贲育搏婴儿，
一扫不复馀。
平沙际天极，
但见黄云驱。
臣靖执长缨，
智勇伏囚拘。
文皇南面坐，
夷狄千群趋。
咸称天子神，
往古不得俱。
献号天可汗，
以覆我国都。
兵戎不交害，
各保性与躯。
河右澶漫，
顽为之魁。
王师如雷震，
昆仑以颓。
上聋下聪，
骜不可回。
助仇抗有德，
惟人之灾。
乃溃乃奋，
执缚归厥命。
万室蒙其仁，
一夫则病。
濡以鸿泽，
皇之圣。
威畏德怀，
功以定。
顺之于理，
物咸遂厥性。
晋阳武，
奋义威。
炀之渝，
德焉归。
氓毕屠，
绥者谁。
皇烈烈，
专天机。
号以仁，
扬其旗。
日之升，
九土晞。
斥田圻，
流洪辉。
有其二，
翼余隋。
斫枭骜，
连熊螭。
枯以肉，
勍者羸。
后土荡，
玄穹弥。
合之育，
莽然施。
惟德辅，
庆无期。
泾水黄，
陇野茫。
负太白，
腾天狼。
有鸟鸷立，
羽翼张。
钩喙决前，
钜趯傍；
怒飞饥啸，
翾不可当。
老雄死，
子复良。
巢岐饮渭，
肆翱翔。
顿地纮，
提天纲。
列缺掉帜，
招摇耀铓。
鬼神来助，
梦嘉祥。
脑涂原野，
魂飞扬。
星辰复，
恢一方。
本邦伊晋，
惟时不靖。
根柢之摇，
枝叶攸病。
守臣不任，
勩于神圣。
惟钺之兴，
翦焉则定。
洪惟我理，
式和以敬。
群顽既夷，
庶绩咸正。
皇谟载大，
惟人之庆。
兽之穷，
奔大麓。
天厚黄德，
狙犷服。
甲之櫜弓，
弭矢箙。
皇旅靖，
敌逾蹙。
自亡其徒，
匪予戮。
屈赟猛，
虔栗栗。
縻以尺组，
啖以秩。
黎之阳，
土茫茫。
富兵戎，
盈仓箱。
乏者德，
莫能享。
驱豺兕，
授我疆。
铁山碎，
大漠舒。
二虏劲，
连穹庐。
背北海，
专坤隅。
岁来侵边，
或傅于都。
天子命元帅，
奋其雄图。
破定襄，
降魁渠。
穷竟窟宅，
斥余吾。
百蛮破胆，
边氓苏。
威武辉耀，
明鬼区。
利泽弥万祀，
功不可逾。
官臣拜手，
惟帝之谟。
吐谷浑盛强，
背西海以夸。
岁侵扰我疆，
退匿险且遐。
帝谓神武师，
往征靖皇家。
烈烈旆其旗，
熊虎杂龙蛇。
王旅千万人，
衔枚默无哗。
束刃逾山徼，
张翼纵漠沙。
一举刈膻腥，
尸骸积如麻。
除恶务本根，
况敢遗萌芽。
洋洋西海水，
威命穷天涯。
系虏来王都，
犒乐穷休嘉。
登高望还师，
竟野如春华。
行者靡不归，
亲戚讙要遮。
凯旋献清庙，
万国思无邪。
战武牢，
动河朔。
逆之助，
图掎角。
怒鷇麛，
抗乔岳。
翘萌牙，
傲霜雹。
王谋内定，
申掌握。
铺施芟夷，
二主缚。
惮华戎，
廓封略。
命之瞢，
卑以斫。
归有德，
唯先觉。
以上柳宗元作品《乐府杂曲》共12首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="9lK2qlGrHq.html">下一篇</a>
				</div>
				<div class="old">
						<a href="BU1jMGZQWk.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>