<!DOCTYPE html>
<html lang="zh-CN">
	<head>
<title>中华诗词网-六叹</title>
<meta charset="utf-8" />
<meta name="keywords" content="六叹 李涉 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>六叹</h1>
			<div class="info"><span class="date">作者：李涉</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
绮罗香风翡翠车，
清明独傍芙蓉渠。
上有云鬟洞仙女，
垂罗掩縠烟中语。
风月频惊桃李时，
沧波久别鸳鸿侣。
欲传一札孤飞翼，
山长水远无消息。
却锁重门一院深，
半夜空庭明月色。
深院梧桐夹金井，
上有辘轳青丝索。
美人清昼汲寒泉，
寒泉欲上银瓶落。
迢迢碧甃千余尺，
竟日倚阑空叹息。
惆怅不来照明镜，
却掩洞房抱寂寂。
汉臣一没丁零塞，
牧羊西过阴沙外。
朝凭南雁信难回，
夜望北辰心独在。
汉家茅土横九州，
高门长戟封王侯。
但将钟鼓悦私爱，
肯以犬羊为国羞。
夜宿寒云卧冰雪，
严风触刃垂旌节。
丁年奉使白头归，
泣尽李陵衣上血。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="XbPUmUFYEM.html">下一篇</a>
				</div>
				<div class="old">
						<a href="bq7lkLrIYC.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>