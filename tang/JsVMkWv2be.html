<!DOCTYPE html>
<html lang="zh-CN">
	<head>
<title>中华诗词网-采诗官</title>
<meta charset="utf-8" />
<meta name="keywords" content="采诗官 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>采诗官</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
采诗官，
采诗听歌导人言。
言者无罪闻者诫，
下流上通上下泰。
周灭秦兴至隋氏，
十代采诗官不置。
郊庙登歌赞君美，
乐府艳词悦君意。
若求兴谕规刺言，
万句千章无一字。
不是章句无规刺，
渐及朝廷绝讽议。
诤臣杜口为冗员，
谏鼓高悬作虚器。
一人负(户衣)常端默，
百辟入门两自媚。
夕郎所贺皆德音，
春官每奏唯祥瑞。
君之堂兮千里远，
君之门兮九重闭。
君耳唯闻堂上言，
君眼不见门前事。
贪吏害民无所忌，
奸臣蔽君无所畏。
君不见厉王胡亥之末年，
群臣有利君无利。
君兮君兮愿听此，
欲开壅蔽达人情，
先向歌诗求讽刺。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="lE29qZ8wU1.html">下一篇</a>
				</div>
				<div class="old">
						<a href="N2Hdu7dyqn.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>