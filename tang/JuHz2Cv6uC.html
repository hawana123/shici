<!DOCTYPE html>
<html lang="zh-CN">
	<head>
<title>中华诗词网-春台引</title>
<meta charset="utf-8" />
<meta name="keywords" content="春台引 陈子昂 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>春台引</h1>
			<div class="info"><span class="date">作者：陈子昂</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
感阳春兮生碧草之油油。
怀宇宙以伤远，
登高台而写忧。
迟美人兮不见，
恐青岁之遂遒。
从毕公以酣饮，
寄林塘而一留。
采芳荪于北渚，
忆桂树于南州。
何云木之美丽，
而池馆之崇幽。
星台秀士，
月旦诸子。
嘉青鸟之辰，
迎火龙之始。
挟宝书与瑶瑟，
芳蕙华而兰靡。
乃掩白蘋，
藉绿芷。
酒既醉，
乐未已。
击青钟，
歌渌水。
怨青春之萎绝，
赠瑶台之旖旎。
愿一见而道意，
结众芳之绸缪。
曷余情之荡漾，
瞩青云以增愁。
怅三山之飞鹤，
忆海上之白鸥。
重曰：群仙去兮青春颓，
岁华歇兮黄鸟哀。
富贵荣乐几时兮，
朱宫碧堂生青苔，
白云兮归来。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="BnMXj8ckvd.html">下一篇</a>
				</div>
				<div class="old">
						<a href="yumKYhuhkO.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>