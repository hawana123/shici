<!DOCTYPE html>
<html lang="zh-CN">
	<head>
<title>中华诗词网-木兰歌</title>
<meta charset="utf-8" />
<meta name="keywords" content="木兰歌 韦元甫 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>木兰歌</h1>
			<div class="info"><span class="date">作者：韦元甫</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
木兰抱杼嗟，
借问复为谁。
欲闻所戚戚，
感激强其颜。
老父隶兵籍，
气力日衰耗。
岂足万里行，
有子复尚少。
胡沙没马足，
朔风裂人肤。
老父旧羸病，
何以强自扶。
木兰代父去，
秣马备戎行。
易却纨绮裳，
洗却铅粉妆。
驰马赴军幕，
慷慨携干将。
朝屯雪山下，
暮宿青海傍。
夜袭燕支虏，
更携于阗羌。
将军得胜归，
士卒还故乡。
父母见木兰，
喜极成悲伤。
木兰能承父母颜，
却卸巾鞲理丝簧。
昔为烈士雄，
今为娇子容。
亲戚持酒贺父母，
始知生女与男同。
门前旧军都，
十年共崎岖。
本结弟兄交，
死战誓不渝。
今者见木兰，
言声虽是颜貌殊。
惊愕不敢前，
叹息徒嘻吁。
世有臣子心，
能如木兰节。
忠孝两不渝，
千古之名焉可灭。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="4Ze5eGr1QJ.html">下一篇</a>
				</div>
				<div class="old">
						<a href="WpUzk8YnsU.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>