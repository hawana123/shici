<!DOCTYPE html>
<html lang="zh-CN">
	<head>
<title>中华诗词网-公子行</title>
<meta charset="utf-8" />
<meta name="keywords" content="公子行 刘希夷 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>公子行</h1>
			<div class="info"><span class="date">作者：刘希夷</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
天津桥下阳春水，
天津桥上繁华子。
马声回合青云外，
人影动摇绿波里。
绿波荡漾玉为砂，
青云离披锦作霞。
可怜杨柳伤心树，
可怜桃李断肠花。
此日遨游邀美女，
此时歌舞入娼家。
娼家美女郁金香，
飞来飞去公子傍。
的的珠帘白日映，
娥娥玉颜红粉妆。
花际裴回双蛱蝶，
池边顾步两鸳鸯。
倾国倾城汉武帝，
为云为雨楚襄王。
古来容光人所羡，
况复今日遥相见。
愿作轻罗著细腰，
愿为明镜分娇面。
与君相向转相亲，
与君双栖共一身。
愿作贞松千岁古，
谁论芳槿一朝新。
百年同谢西山日，
千秋万古北邙尘。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="hJqYMSaqDV.html">下一篇</a>
				</div>
				<div class="old">
						<a href="5v52oYjlzs.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>