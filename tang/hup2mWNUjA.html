<!DOCTYPE html>
<html lang="zh-CN">
	<head>
<title>中华诗词网-仙鹤篇</title>
<meta charset="utf-8" />
<meta name="keywords" content="仙鹤篇 武三思 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>仙鹤篇</h1>
			<div class="info"><span class="date">作者：武三思</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
白鹤乘空何处飞，
青田紫盖本相依。
缑山七月虽长去，
辽水千年会忆归。
缑山杳杳翔寥廓，
辽水累累叹城郭。
经随羽客步丹丘，
曾逐仙人游碧落。
迢迢碧落断氛埃，
霞堂云阁几重开。
欲寻东海黄金灶，
仍向西山白玉台。
九皋独唳方清切，
五里惊群俄断绝。
月下分行似度云，
风前飏影疑回雪。
风前月下路漫漫，
水宿云翔去几般。
宛转能倾吴国市，
裴回巧拂汉皇坛。
琴中作曲从来易，
鼓里传声有甚难。
夜夜恒飞银汉曲，
朝朝常饮玉池澜。
别有闻箫出紫烟，
还如化履上青天。
霜毛忽控三神下，
玉羽俄看二客旋。
燕雀终迷横海志，
蜉蝣岂识在阴年。
莫言一举轻千里，
为与三山送九仙。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="99BMIvaWg6.html">下一篇</a>
				</div>
				<div class="old">
						<a href="IoPerlwh2r.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>