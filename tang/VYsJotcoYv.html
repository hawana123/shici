<!DOCTYPE html>
<html lang="zh-CN">
	<head>
<title>中华诗词网-燕歌行</title>
<meta charset="utf-8" />
<meta name="keywords" content="燕歌行 贾至 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>燕歌行</h1>
			<div class="info"><span class="date">作者：贾至</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
国之重镇惟幽都，
东威九夷北制胡。
五军精卒三十万，
百战百胜擒单于。
前临滹沱后易水，
崇山沃野亘千里。
昔时燕山重贤士，
黄金筑台从隗始。
倏忽兴王定蓟丘，
汉家又以封王侯。
萧条魏晋为横流，
鲜卑窃据朝五州。
我唐区夏馀十纪，
军容武备赫万祀。
彤弓黄钺授元帅，
垦耕大漠为内地。
季秋胶折边草腓，
治兵羽猎因出师。
千营万队连旌旗，
望之如火忽电驰。
匈奴慑窜穷发北，
大荒万里无尘飞。
君不见隋家昔为天下宰，
穷兵黩武征辽海。
南风不竞多死声，
鼓卧旗折黄云横。
六军将士皆死尽，
战马空鞍归故营。
时移道革天下平，
白环入贡沧海清。
自有农夫已高枕，
无劳校尉重横行。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="okLCDg0Fxl.html">下一篇</a>
				</div>
				<div class="old">
						<a href="fRX0N5h63y.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>