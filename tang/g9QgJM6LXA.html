<!DOCTYPE html>
<html lang="zh-CN">
	<head>
<title>中华诗词网-怀素上人草书歌</title>
<meta charset="utf-8" />
<meta name="keywords" content="怀素上人草书歌 窦冀 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>怀素上人草书歌</h1>
			<div class="info"><span class="date">作者：窦冀</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
狂僧挥翰狂且逸，
独任天机摧格律。
龙虎惭因点画生，
雷霆却避锋芒疾。
鱼笺绢素岂不贵，
只嫌局促儿童戏。
粉壁长廊数十间，
兴来小豁胸襟气。
长幼集，
贤豪至，
枕糟藉麹犹半醉。
忽然绝叫三五声，
满壁纵横千万字。
吴兴张老尔莫颠，
叶县公孙我何谓。
如熊如罴不足比，
如虺如蛇不足拟。
涵物为动鬼神泣，
狂风入林花乱起。
殊形怪状不易说，
就中惊燥尤枯绝。
边风杀气同惨烈，
崩槎卧木争摧折。
塞草遥飞大漠霜，
胡天乱下阴山雪。
偏看能事转新奇，
郡守王公同赋诗。
枯藤劲铁愧三舍，
骤雨寒猿惊一时。
此生绝艺人莫测，
假此常为护持力。
连城之璧不可量，
五百年知草圣当。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="yoZwoFfRPm.html">下一篇</a>
				</div>
				<div class="old">
						<a href="QhgYWnAFxt.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>