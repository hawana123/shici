<!DOCTYPE html>
<html lang="zh-CN">
	<head>
<title>中华诗词网-悲歌行</title>
<meta charset="utf-8" />
<meta name="keywords" content="悲歌行 李白 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>悲歌行</h1>
			<div class="info"><span class="date">作者：李白</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
悲来乎，
悲来乎。
主人有酒且莫斟，
听我一曲悲来吟。
悲来不吟还不笑，
天下无人知我心。
君有数斗酒，
我有三尺琴。
琴鸣酒乐两相得，
一杯不啻千钧金。
悲来乎，
悲来乎。
天虽长，
地虽久，
金玉满堂应不守。
富贵百年能几何，
死生一度人皆有。
孤猿坐啼坟上月，
且须一尽杯中酒。
悲来乎，
悲来乎。
凤凰不至河无图，
微子去之箕子奴。
汉帝不忆李将军，
楚王放却屈大夫。
悲来乎，
悲来乎。
秦家李斯早追悔，
虚名拨向身之外。
范子何曾爱五湖，
功成名遂身自退。
剑是一夫用，
书能知姓名。
惠施不肯干万乘，
卜式未必穷一经。
还须黑头取方伯，
莫谩白首为儒生。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="x3vd0HzObV.html">下一篇</a>
				</div>
				<div class="old">
						<a href="TiTcK1mIkA.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>