<!DOCTYPE html>
<html lang="zh-CN">
	<head>
<title>中华诗词网-三月三日祓禊洛滨并序</title>
<meta charset="utf-8" />
<meta name="keywords" content="三月三日祓禊洛滨并序 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>三月三日祓禊洛滨并序</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
开成二年三月三日，
河南尹李待价以人和岁稔，
将禊于洛滨。
前一日，
启留守裴令公。
令公明日召太子少傅白居易、太子宾客萧籍李仍叔刘禹锡、前中书舍人郑居中、国子司业裴恽、河南少尹李道枢、仓部郎中崔晋、伺封员外郎张可续、驾部员外郎卢言、虞部员外郎苗愔、和州刺史裴俦、淄州刺史裴洽、检校礼部员外郎杨鲁士、四门博士谈弘谟等一十五人，
合宴于舟中。
由斗亭，
历魏堤，
抵津桥，
登临溯沿，
自晨及暮，
簪组交映，
歌笑间发，
前水嬉而后妓乐，
左笔砚而右壶觞，
望之若仙，
观者如堵。
尽风光之赏，
极游泛之娱。
美景良辰，
赏心乐事，
尽得于今日矣。
若不记录，
谓洛无人，
晋公首赋一章，
铿然玉振，
顾谓四座继而和之，
居易举酒抽毫，
奉十二韵以献。
三月草萋萋，
黄莺歇又啼。
柳桥晴有絮，
沙路润无泥。
禊事修初半，
游人到欲齐。
金钿耀桃李，
丝管骇凫鹥。
转岸回船尾，
临流簇马蹄。
闹翻扬子渡，
蹋破魏王堤。
妓接谢公宴，
诗陪荀令题。
舟同李膺泛，
醴为穆生携。
水引春心荡，
花牵醉眼迷。
尘街从鼓动，
烟树任鸦栖。
舞急红腰软，
歌迟翠黛低。
夜归何用烛，
新月凤楼西。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="LrmMcJ2nOw.html">下一篇</a>
				</div>
				<div class="old">
						<a href="gbHXW55bRO.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>