<!DOCTYPE html>
<html lang="zh-CN">
	<head>
<title>中华诗词网-飞龙引</title>
<meta charset="utf-8" />
<meta name="keywords" content="飞龙引 陈陶 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>飞龙引</h1>
			<div class="info"><span class="date">作者：陈陶</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
有熊之君好神仙，
餐霞炼石三千年。
一旦黄龙下九天，
骑龙枿枿升紫烟。
万姓攀髯髯堕地，
啼呼弓剑飘寒水。
紫鸾八九堕玉笙，
金镜空留照魑魅。
羽幢褵褷银汉秋，
六宫望断芙蓉愁。
应龙下挥中园笑，
泓泓水绕青苔洲。
瑞风飒遝天光浅，
瑶阙峨峨横露苑。
沆瀣楼头紫凤歌，
三株树下青牛饭。
鸿胧九阙相玉皇，
钧天乐引金华郎。
散花童子鹤衣短，
投壶姹女蛾眉长。
彤庭侍宴瑶池席，
老兔春高桂宫白。
蓬莱下国赐分珪，
阿母金桃容小摘。
仙流万缄虫篆春，
三十六洞交风云。
千年小兆一蝉蜕，
丹台职亚扶桑君。
金乌试浴青门水，
下界蜉蝣几回死。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="1Vu6XGNYr7.html">下一篇</a>
				</div>
				<div class="old">
						<a href="DgaAiM1tFw.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>