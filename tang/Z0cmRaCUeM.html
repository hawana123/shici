<!DOCTYPE html>
<html lang="zh-CN">
	<head>
<title>中华诗词网-从军行</title>
<meta charset="utf-8" />
<meta name="keywords" content="从军行 李昂 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>从军行</h1>
			<div class="info"><span class="date">作者：李昂</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
汉家未得燕支山，
征戍年年沙朔间。
塞下长驱汗血马，
云中恒闭玉门关。
阴山瀚海千万里，
此日桑河冻流水。
稽洛川边胡骑来，
渔阳戍里烽烟起。
长途羽檄何相望，
天子按剑思北方。
羽林练士拭金甲，
将军校战出玉堂。
幽陵异域风烟改，
亭障连连古今在。
夜闻鸿雁南渡河，
晓望旌旗北临海。
塞沙飞淅沥，
遥裔连穷碛。
玄漠云平初合阵，
西山月出闻鸣镝。
城南百战多苦辛，
路傍死卧黄沙人。
戎衣不脱随霜雪，
汗马骖単长被铁。
杨叶楼中不寄书，
莲花剑上空流血。
匈奴未灭不言家，
驱逐行行边徼赊。
归心海外见明月，
别思天边梦落花。
天边回望何悠悠，
芳树无人渡陇头。
春云不变阳关雪，
桑叶先知胡地秋。
田畴不卖卢龙策，
窦宪思勒燕然石。
麾兵静北垂，
此日交河湄。
欲令塞上无干戚，
会待单于系颈时。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="t4oZBmQDE4.html">下一篇</a>
				</div>
				<div class="old">
						<a href="G4dSpPOxXM.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>