<!DOCTYPE html>
<html lang="zh-CN">
	<head>
<title>中华诗词网-渼陂行</title>
<meta charset="utf-8" />
<meta name="keywords" content="渼陂行 杜甫 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>渼陂行</h1>
			<div class="info"><span class="date">作者：杜甫</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
岑参兄弟皆好奇，
携我远来游渼陂。
天地黤惨忽异色，
波涛万顷堆琉璃。
琉璃汗漫泛舟入，
事殊兴极忧思集。
鼍作鲸吞不复知，
恶风白浪何嗟及。
主人锦帆相为开，
舟子喜甚无氛埃。
凫鹥散乱棹讴发，
丝管啁啾空翠来。
沈竿续蔓深莫测，
菱叶荷花静如拭。
宛在中流渤澥清，
下归无极终南黑。
半陂已南纯浸山，
动影袅窕冲融间。
船舷暝戛云际寺，
水面月出蓝田关。
此时骊龙亦吐珠，
冯夷击鼓群龙趋。
湘妃汉女出歌舞，
金支翠旗光有无。
咫尺但愁雷雨至，
苍茫不晓神灵意。
少壮几时奈老何，
向来哀乐何其多。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="jUMbxNutVR.html">下一篇</a>
				</div>
				<div class="old">
						<a href="DfbykXg1m0.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>