<!DOCTYPE html>
<html lang="zh-CN">
	<head>
<title>中华诗词网-送僧仲剬东游兼寄呈灵澈上人</title>
<meta charset="utf-8" />
<meta name="keywords" content="送僧仲剬东游兼寄呈灵澈上人 刘禹锡 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>送僧仲剬东游兼寄呈灵澈上人</h1>
			<div class="info"><span class="date">作者：刘禹锡</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
释子道成神气闲，
住持曾上清凉山。
晴空礼拜见真像，
金毛五髻卿云间。
西游长安隶僧籍，
本寺门前曲江碧。
松间白月照宝书，
竹下香泉洒瑶席。
前时学得经论成，
奔驰象马开禅扃。
高筵谈柄一麾拂，
讲下门徒如醉醒。
旧闻南方多长老，
次第来入荆门道。
荆州本自重弥天，
南朝塔庙犹依然。
宴坐东阳枯树下，
经行居止故台边。
忽忆遗民社中客，
为我衡阳驻飞锡。
讲罢同寻相鹤经，
闲来共蜡登山屐。
一旦扬眉望沃州，
自言王谢许同游。
凭将杂拟三十首，
寄与江南汤慧休。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="HUS1XTmeFI.html">下一篇</a>
				</div>
				<div class="old">
						<a href="B4ghHcPCGS.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>