<!DOCTYPE html>
<html lang="zh-CN">
	<head>
<title>中华诗词网-月蚀诗效玉川子作</title>
<meta charset="utf-8" />
<meta name="keywords" content="月蚀诗效玉川子作 韩愈 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>月蚀诗效玉川子作</h1>
			<div class="info"><span class="date">作者：韩愈</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
元和庚寅斗插子，
月十四日三更中。
森森万木夜僵立，
寒气屃奰顽无风。
月形如白盘，
完完上天东。
忽然有物来啖之，
不知是何虫。
如何至神物，
遭此狼狈凶。
星如撒沙出，
攒集争强雄。
油灯不照席，
是夕吐焰如长虹。
玉川子，
涕泗下，
中庭独行。
念此日月者，
为天之眼睛。
此犹不自保，
吾道何由行。
尝闻古老言，
疑是虾蟆精。
径圆千里纳女腹，
何处养女百丑形。
杷沙脚手钝，
谁使女解缘青冥。
黄帝有四目，
帝舜重其明。
今天只两目，
何故许食使偏盲。
尧呼大水浸十日，
不惜万国赤子鱼头生。
女于此时若食日，
虽食八九无嚵名。
赤龙黑鸟烧口热，
翎鬣倒侧相搪撑。
婪酣大肚遭一饱，
饥肠彻死无由鸣。
后时食月罪当死，
天罗磕匝何处逃汝刑。
玉川子立于庭而言曰：地行贱臣仝，
再拜敢告上天公。
臣有一寸刃，
可刳凶蟆肠。
无梯可上天，
天阶无由有臣踪。
寄笺东南风，
天门西北祈风通。
丁宁附耳莫漏泄，
薄命正值飞廉慵。
东方青色龙，
牙角何呀呀。
从官百馀座，
嚼啜烦官家。
月蚀汝不知，
安用为龙窟天河。
赤鸟司南方，
尾秃翅觰沙。
月蚀于汝头，
汝口开呀呀。
虾蟆掠汝两吻过,忍学省事不以汝觜啄虾蟆。
於菟蹲于西，
旗旄卫毵ó。
既从白帝祠，
又食于蜡礼有加。
忍令月被恶物食，
枉于汝口插齿牙。
乌龟怯奸，
怕寒缩颈，
以壳自遮。
终令夸蛾抉汝出，
卜师烧锥钻灼满板如星罗。
此外内外官，
琐细不足科。
臣请悉扫除，
慎勿许语令啾哗。
并光全耀归我月，
盲眼镜净无纤瑕。
弊蛙拘送主府官，
帝箸下腹尝其皤。
依前使兔操杵臼，
玉阶桂树闲婆娑。
姮娥还宫室，
太阳有室家。
天虽高，
耳属地。
感臣赤心，
使臣知意。
虽无明言，
潜喻厥旨。
有气有形，
皆吾赤子。
虽忿大伤，
忍杀孩稚。
还汝月明，
安行于次。
尽释众罪，
以蛙磔死。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="MO6hNt6sJD.html">下一篇</a>
				</div>
				<div class="old">
						<a href="mGbVf21CxQ.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>