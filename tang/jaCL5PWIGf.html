<!DOCTYPE html>
<html lang="zh-CN">
	<head>
<title>中华诗词网-听蜀道士琴歌</title>
<meta charset="utf-8" />
<meta name="keywords" content="听蜀道士琴歌 李宣古 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>听蜀道士琴歌</h1>
			<div class="info"><span class="date">作者：李宣古</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
至道不可见，
正声难得闻。
忽逢羽客抱绿绮，
西别峨嵋峰顶云。
初排□面蹑轻响，
似掷细珠鸣玉上。
忽挥素爪画七弦，
苍崖劈裂迸碎泉。
愤声高，
怨声咽，
屈原叫天两妃绝。
朝雉飞，
双鹤离，
属玉夜啼独鹜悲。
吹我神飞碧霄里，
牵我心灵入秋水。
有如驱逐太古来，
邪淫辟荡贞心开。
孝为子，
忠为臣，
不独语言能教人。
前弄啸，
后弄嚬，
一舒一惨非冬春。
从朝至暮听不足，
相将直说瀛洲宿。
更深弹罢背孤灯，
窗雪萧萧打寒竹。
人间岂合值仙踪，
此别多应不再逢。
抱琴却上瀛洲去，
一片白云千万峰。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="hJJ0Izhq8B.html">下一篇</a>
				</div>
				<div class="old">
						<a href="Yiqb3Sf076.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>