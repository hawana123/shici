<!DOCTYPE html>
<html lang="zh-CN">
	<head>
<title>中华诗词网-怀素上人草书歌</title>
<meta charset="utf-8" />
<meta name="keywords" content="怀素上人草书歌 王邕页 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>怀素上人草书歌</h1>
			<div class="info"><span class="date">作者：王邕页</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
衡阳双峡插天峻，
青壁巉巉万馀仞。
此中灵秀众所知，
草书独有怀素奇。
怀素身长五尺四，
嚼汤诵咒吁可畏。
铜瓶锡杖倚闲庭，
斑管秋毫多逸意。
或粉壁，
或彩笺，
蒲葵绢素何相鲜。
忽作风驰如电掣，
更点飞花兼散雪。
寒猿饮水撼枯藤，
壮士拔山伸劲铁。
君不见张芝昔日称独贤，
君不见近日张旭为老颠。
二公绝艺人所惜，
怀素传之得真迹。
峥嵘蹙出海上山，
突兀状成湖畔石。
一纵又一横，
一欹又一倾。
临江不羡飞帆势，
下笔长为骤雨声。
我牧此州喜相识，
又见草书多慧力。
怀素怀素不可得，
开卷临池转相忆。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="3TxNazVgZs.html">下一篇</a>
				</div>
				<div class="old">
						<a href="SdaacxoAkT.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>