<!DOCTYPE html>
<html lang="zh-CN">
	<head>
<title>中华诗词网-荆南兵马使太常卿赵公大食刀歌</title>
<meta charset="utf-8" />
<meta name="keywords" content="荆南兵马使太常卿赵公大食刀歌 杜甫 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>荆南兵马使太常卿赵公大食刀歌</h1>
			<div class="info"><span class="date">作者：杜甫</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
太常楼船声嗷嘈，
问兵刮寇趋下牢。
牧出令奔飞百艘，
猛蛟突兽纷腾逃。
白帝寒城驻锦袍，
玄冬示我胡国刀。
壮士短衣头虎毛，
凭轩拔鞘天为高。
翻风转日木怒号，
冰翼雪澹伤哀猱。
镌错碧罂鸊鹈膏，
铓锷已莹虚秋涛，
鬼物撇捩辞坑壕。
苍水使者扪赤绦，
龙伯国人罢钓鳌。
芮公回首颜色劳，
分阃救世用贤豪。
赵公玉立高歌起，
揽环结佩相终始，
万岁持之护天子。
得君乱丝与君理，
蜀江如线如针水。
荆岑弹丸心未已，
贼臣恶子休干纪。
魑魅魍魉徒为耳，
妖腰乱领敢欣喜。
用之不高亦不庳，
不似长剑须天倚。
吁嗟光禄英雄弭，
大食宝刀聊可比。
丹青宛转麒麟里，
光芒六合无泥滓。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="i21vwPnfYw.html">下一篇</a>
				</div>
				<div class="old">
						<a href="1FNjEcMZgB.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>