<!DOCTYPE html>
<html lang="zh-CN">
	<head>
<title>中华诗词网-酬司门卢四兄云夫院长望秋作</title>
<meta charset="utf-8" />
<meta name="keywords" content="酬司门卢四兄云夫院长望秋作 韩愈 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>酬司门卢四兄云夫院长望秋作</h1>
			<div class="info"><span class="date">作者：韩愈</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
长安雨洗新秋出，
极目寒镜开尘函。
终南晓望蹋龙尾，
倚天更觉青巉巉。
自知短浅无所补，
从事久此穿朝衫。
归来得便即游览，
暂似壮马脱重衔。
曲江荷花盖十里，
江湖生目思莫缄。
乐游下瞩无远近，
绿槐萍合不可芟。
白首寓居谁借问，
平地寸步扃云岩。
云夫吾兄有狂气，
嗜好与俗殊酸咸。
日来省我不肯去，
论诗说赋相喃喃。
望秋一章已惊绝，
犹言低抑避谤谗。
若使乘酣骋雄怪，
造化何以当镌劖。
嗟我小生值强伴，
怯胆变勇神明鉴。
驰坑跨谷终未悔，
为利而止真贪馋。
高揖群公谢名誉，
远追甫白感至諴。
楼头完月不共宿，
其奈就缺行攕攕。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="dZLUC2tGpN.html">下一篇</a>
				</div>
				<div class="old">
						<a href="1FeoKDfvjD.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>