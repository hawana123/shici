<!DOCTYPE html>
<html lang="zh-CN">
	<head>
<title>中华诗词网-抛球乐</title>
<meta charset="utf-8" />
<meta name="keywords" content="抛球乐 冯延巳 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>抛球乐</h1>
			<div class="info"><span class="date">作者：冯延巳</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
酒罢歌余兴未阑，
小桥清水共盘桓。
波摇梅蕊伤心白，
风入罗衣贴体寒。
且莫思归去，
须尽笙歌此夕欢。
逐胜归来雨未晴，
楼前风重草烟轻。
谷莺语软花边过，
水调声长醉里听。
款举金觥劝，
谁是当筵最有情？
梅落新春入后庭，
眼前风物可无情？
曲池波晚冰还合，
芳草迎船绿未成。
且上高楼望，
相共凭阑看月生。
霜积秋山万树红，
倚岩楼上挂朱栊。
白云天远重重恨，
黄叶烟深淅淅风。
仿佛梁州曲，
吹在谁家玉笛中。
尽日登高兴未残，
红楼人散独盘桓。
一钩冷雾悬珠箔，
满面西风凭玉阑。
归去须沉醉，
小院新池月乍寒。
坐对高楼千万山，
雁飞秋色满阑干。
烧残红烛暮云合，
飘尽碧梧金井寒。
咫尺人千里，
犹忆笙歌昨夜欢。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="oh8NwFNZCT.html">下一篇</a>
				</div>
				<div class="old">
						<a href="DMqltxLods.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>