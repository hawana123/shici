<!DOCTYPE html>
<html lang="zh-CN">
	<head>
<title>中华诗词网-薄命篇</title>
<meta charset="utf-8" />
<meta name="keywords" content="薄命篇 权德舆 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>薄命篇</h1>
			<div class="info"><span class="date">作者：权德舆</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
昔住邯郸年尚少，
只是娇羞弄花鸟。
青楼碧纱大道边，
绿杨日暮风袅袅。
婵娟玉貌二八余，
自怜颜色花不如。
丽质全胜秦氏女，
藁砧宁用专城居。
岁去年来年渐长，
青春红粉全堪赏。
玉楼珠箔但闲居，
南陌东城讵来往。
韶光日日看渐迟。
摽梅既落行有时。
宁知燕赵娉婷子，
翻嫁幽并游侠儿。
年年结束青丝骑，
出门一去何时至。
秋月空悬翡翠帘，
春帏懒卧鸳鸯被。
沙塞经时不寄书，
深闺愁独意何如。
花前拭泪情无限，
月下调琴恨有余。
离别苦多相见少，
洞房愁梦何由晓。
闲看双燕泪霏霏，
静对空床魂悄悄。
镜里红颜不自禁，
陌头香骑动春心。
为问佳期早晚是，
人人总解有黄金。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="rLMQOrCRRl.html">下一篇</a>
				</div>
				<div class="old">
						<a href="9U7IOXoHNM.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>