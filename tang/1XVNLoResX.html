<!DOCTYPE html>
<html lang="zh-CN">
	<head>
<title>中华诗词网-永王东巡歌十一首</title>
<meta charset="utf-8" />
<meta name="keywords" content="永王东巡歌十一首 李白 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>永王东巡歌十一首</h1>
			<div class="info"><span class="date">作者：李白</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
永王正月东出师，
天子遥分龙虎旗。
楼船一举风波静，
江汉翻为雁鹜池。
三川北虏乱如麻，
四海南奔似永嘉。
但用东山谢安石，
为君谈笑静胡沙。
雷鼓嘈嘈喧武昌，
云旗猎猎过寻阳。
秋毫不犯三吴悦，
春日遥看五色光。
龙蟠虎踞帝王州，
帝子金陵访古丘。
春风试暖昭阳殿，
明月还过鳷鹊楼。
二帝巡游俱未回，
五陵松柏使人哀。
诸侯不救河南地，
更喜贤王远道来。
丹阳北固是吴关，
画出楼台云水间。
千岩烽火连沧海，
两岸旌旗绕碧山。
王出三山按五湖，
楼船跨海次陪都。
战舰森森罗虎士，
征帆一一引龙驹。
长风挂席势难回，
海动山倾古月摧。
君看帝子浮江日，
何似龙骧出峡来。
祖龙浮海不成桥，
汉武寻阳空射蛟。
我王楼舰轻秦汉，
却似文皇欲渡辽。
帝宠贤王入楚关，
扫清江汉始应还。
初从云梦开朱邸，
更取金陵作小山。
试借君王玉马鞭，
指挥戎虏坐琼筵。
南风一扫胡尘静，
西入长安到日边。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="wXIFIB76Un.html">下一篇</a>
				</div>
				<div class="old">
						<a href="H9M0hnIPpH.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>