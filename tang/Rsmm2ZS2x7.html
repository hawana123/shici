<!DOCTYPE html>
<html lang="zh-CN">
	<head>
<title>中华诗词网-平蔡州三首</title>
<meta charset="utf-8" />
<meta name="keywords" content="平蔡州三首 刘禹锡 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>平蔡州三首</h1>
			<div class="info"><span class="date">作者：刘禹锡</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
蔡州城中众心死，
妖星夜落照壕水。
汉家飞将下天来，
马箠一挥门洞开。
贼徒崩腾望旗拜，
有若群蛰惊春雷。
狂童面缚登槛车，
太白夭矫垂捷书。
相公从容来镇抚，
常侍郊迎负文弩。
四人归业闾里间，
小儿跳浪健儿舞。
汝南晨鸡喔喔鸣，
城头鼓角音和平。
路傍老人忆旧事，
相与感激皆涕零。
老人收泣前致辞，
官军入城人不知。
忽惊元和十二载，
重见天宝承平时。
九衢车马浑浑流，
使臣来献淮西囚。
四夷闻风失匕箸，
天子受贺登高楼。
妖童擢发不足数，
血污城西一抔土。
南峰无火楚泽间，
夜行不锁穆陵关。
策勋礼毕天下泰，
猛士按剑看恒山。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="V3EH6uHYFr.html">下一篇</a>
				</div>
				<div class="old">
						<a href="hylEo774dH.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>