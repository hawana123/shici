<!DOCTYPE html>
<html lang="zh-CN">
	<head>
<title>中华诗词网-杜侯行</title>
<meta charset="utf-8" />
<meta name="keywords" content="杜侯行 贯休 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>杜侯行</h1>
			<div class="info"><span class="date">作者：贯休</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
天目连天搏秀气，
峥嵘作起新城地。
德门钟秀光盛时，
三虎八龙皆世瑞。
顷者天厖乱下鲸翻海，
烽火崩腾照行在。
江表唯传君子营，
剑冲牛斗疏真宰。
金昆玉季轻三鼓，
煮海悬鱼臣节苦。
雁影参差入瑞烟，
荆花灿烂开仙圃。
我闻大中咸通真令主，
相惟大杜兼小杜。
但能致君活国济生人，
亦何必须踏金梯，
折桂树。
宣宗懿宗调舜琴，
大杜小杜为殷霖。
出将入相兮功德深，
生人受赐兮直至今。
杜侯兄弟继之后，
璞玉浑金美腾口。
常言一呼百万何足云，
终取封侯之印大如斗。
恭闻吾皇似尧禹，
搜索贤良皆面睹。
杜侯杜侯，
君傥修令德，
克有终，
即必还为大杜兼小杜。
人之戴兮天笔注，
国之福兮天固祚。
四海无波八表臣，
如今而后君看取。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="clAScGYWS8.html">下一篇</a>
				</div>
				<div class="old">
						<a href="5lWpN99O9Q.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>