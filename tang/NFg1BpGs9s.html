<!DOCTYPE html>
<html lang="zh-CN">
	<head>
<title>中华诗词网-猛虎行</title>
<meta charset="utf-8" />
<meta name="keywords" content="猛虎行 李白 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>猛虎行</h1>
			<div class="info"><span class="date">作者：李白</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
朝作猛虎行，
暮作猛虎吟。
肠断非关陇头水，
泪下不为雍门琴。
旌旗缤纷两河道，
战鼓惊山欲颠倒。
秦人半作燕地囚，
胡马翻衔洛阳草。
一输一失关下兵，
朝降夕叛幽蓟城。
巨鳌未斩海水动，
鱼龙奔走安得宁。
颇似楚汉时，
翻覆无定止，
朝过博浪沙，
暮入淮阴市。
张良未遇韩信贫，
刘项存亡在两臣。
暂到下邳受兵略，
来投漂母作主人。
贤哲栖栖古如此，
今时亦弃青云士。
有策不敢犯龙鳞，
窜身南国避胡尘。
宝书玉剑挂高阁，
金鞍骏马散故人。
昨日方为宣城客，
掣铃交通二千石。
有时六博快壮心，
绕床三匝呼一掷。
楚人每道张旭奇，
心藏风云世莫知。
三吴邦伯皆顾盼，
四海雄侠两追随。
萧曹曾作沛中吏，
攀龙附凤当有时。
溧阳酒楼三月春，
杨花茫茫愁杀人。
胡雏绿眼吹玉笛，
吴歌白纻飞梁尘。
丈夫相见且为乐，
槌牛挝鼓会众宾。
我从此去钓东海，
得鱼笑寄情相亲。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="7cNL7DK5al.html">下一篇</a>
				</div>
				<div class="old">
						<a href="bcsbI1jfBs.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>