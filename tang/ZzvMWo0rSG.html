<!DOCTYPE html>
<html lang="zh-CN">
	<head>
<title>中华诗词网-老将行</title>
<meta charset="utf-8" />
<meta name="keywords" content="老将行 王维 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>老将行</h1>
			<div class="info"><span class="date">作者：王维</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
少年十五二十时，
步行夺得胡马骑。
射杀中山白额虎，
肯数邺下黄须儿。
一身转战三千里，
一剑曾当百万师。
汉兵奋迅如霹雳，
虏骑崩腾畏蒺藜。
卫青不败由天幸，
李广无功缘数奇。
自从弃置便衰朽，
世事蹉跎成白首。
昔时飞箭无全目，
今日垂杨生左肘。
路傍时卖故侯瓜，
门前学种先生柳。
苍茫古木连穷巷，
寥落寒山对虚牖。
誓令疏勒出飞泉，
不似颍川空使酒。
贺兰山下阵如云，
羽檄交驰日夕闻。
节使三河募年少，
诏书五道出将军。
试拂铁衣如雪色，
聊持宝剑动星文。
愿得燕弓射天将，
耻令越甲鸣吴军。
莫嫌旧日云中守，
犹堪一战取功勋。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="xjyDtj7nd7.html">下一篇</a>
				</div>
				<div class="old">
						<a href="wJuaGtZJRu.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>