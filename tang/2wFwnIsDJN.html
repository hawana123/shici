<!DOCTYPE html>
<html lang="zh-CN">
	<head>
<title>中华诗词网-三谣·朱藤谣</title>
<meta charset="utf-8" />
<meta name="keywords" content="三谣·朱藤谣 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>三谣·朱藤谣</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
朱藤朱藤，
温如红玉，
直如朱绳。
自我得尔以为杖，
大有裨于股肱。
前年左选，
东南万里。
交游别我于国门，
亲友送我于浐水。
登高山兮车倒轮摧，
渡汉水兮马跙蹄开。
中途不进，
部曲多回。
唯此朱藤，
实随我来。
瘴疠之乡，
无人之地。
扶卫衰病，
驱诃魑魅。
吾独一身，
赖尔为二。
或水或陆，
自北徂南。
泥黏雪滑，
足力不堪。
吾本两足，
得尔为三。
紫霄峰头，
黄石岩下。
松门石磴，
不通舆马。
吾与尔披云拨水，
环山绕野。
二年蹋遍匡庐间，
未尝一步而相舍。
虽有佳子弟、良友朋，
扶危助蹇，
不如朱藤。
嗟乎，
穷既若是，
通复何如，
吾不以常杖待尔，
尔勿以常人望吾。
朱藤朱藤，
吾虽青云之上、黄泥之下，
誓不弃尔于斯须。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="5Yt0e4OJql.html">下一篇</a>
				</div>
				<div class="old">
						<a href="zF1QgYfFPp.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>