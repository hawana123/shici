<!DOCTYPE html>
<html lang="zh-CN">
	<head>
<title>中华诗词网-醉后走笔酬刘五主簿长句之赠兼……</title>
<meta charset="utf-8" />
<meta name="keywords" content="醉后走笔酬刘五主簿长句之赠兼…… 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>醉后走笔酬刘五主簿长句之赠兼……</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
刘兄文高行孤立，
十五年前名翕习。
是时相遇在符离，
我年二十君三十。
得意忘年心迹亲，
寓居同县日知闻。
衡门寂寞朝寻我，
古寺萧条暮访君。
朝来暮去多携手，
穷巷贫居何所有。
秋灯夜写联句诗，
春雪朝倾暖寒酒。
陴湖绿爱白鸥飞，
濉水清怜红鲤肥。
偶语闲攀芳树立，
相扶醉蹋落花归。
张贾弟兄同里巷，
乘闲数数来相访，
雨天连宿草堂中，
月夜徐行石桥上。
我年渐长忽自惊，
镜中冉冉髭须生。
心畏后时同励志，
身牵前事各求名。
问我栖栖何所适，
乡人荐为鹿鸣客。
二千里别谢交游，
三十韵诗慰行役。
出门可怜唯一身，
敝裘瘦马入咸秦。
冬冬街鼓红尘暗，
晚到长安无主人。
二贾二张与余弟，
驱车逦迤来相继。
操词握赋为干戈，
锋锐森然胜气多。
齐入文场同苦战，
五人十载九登科。
二张得隽名居甲，
美退争雄重告捷。
棠棣辉荣并桂枝，
芝兰芳馥和荆叶。
唯有沅犀屈未伸，
握中自谓骇鸡珍。
三年不鸣鸣必大，
岂独骇鸡当骇人。
元和运启千年圣，
同遇明时余最幸。
始辞秘阁吏王畿，
遽列谏垣升禁闱。
蹇步何堪鸣珮玉，
衰容不称著朝衣。
阊阖晨开朝百辟，
冕旒不动香烟碧。
步登龙尾上虚空，
立去天颜无咫尺。
宫花似雪从乘舆，
禁月如霜坐直庐。
身贱每惊随内宴，
才微常愧草天书。
晚松寒竹新昌第，
职居密近门多闭。
日暮银台下直回，
故人到门门暂开。
回头下马一相顾，
尘土满衣何处来。
敛手炎凉叙未毕，
先说旧山今悔出。
岐阳旅宦少欢娱，
江左羁游费时日。
赠我一篇行路吟，
吟之句句披沙金。
岁月徒催白发貌，
泥涂不屈青云心。
谁会茫茫天地意，
短才获用长才弃。
我随鹓鹭入烟云，
谬上丹墀为近臣。
君同鸾凤栖荆棘，
犹著青袍作选人。
惆怅知贤不能荐，
徒为出入蓬莱殿。
月惭谏纸二百张，
岁愧俸钱三十万。
大底浮荣何足道，
几度相逢即身老。
且倾斗酒慰羁愁，
重话符离问旧游。
北巷邻居几家去，
东林旧院何人住。
武里村花落复开，
流沟山色应如故。
感此酬君千字诗，
醉中分手又何之。
须知通塞寻常事，
莫叹浮沉先后时。
慷慨临歧重相勉，
殷勤别后加餐饭。
君不见买臣衣锦还故乡，
五十身荣未为晚。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="6FXw6d6Gic.html">下一篇</a>
				</div>
				<div class="old">
						<a href="JAUWceGl3H.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>