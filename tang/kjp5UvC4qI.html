<!DOCTYPE html>
<html lang="zh-CN">
	<head>
<title>中华诗词网-富贵曲</title>
<meta charset="utf-8" />
<meta name="keywords" content="富贵曲 李咸用 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>富贵曲</h1>
			<div class="info"><span class="date">作者：李咸用</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
画藻雕山金碧彩，
鸳鸯叠翠眠晴霭。
编珠影里醉春庭，
团红片下攒歌黛。
革咽丝烦欢不改，
缴绛垂缇忽如晦。
活花起舞夜春来，
蜡焰煌煌天日在。
雪暖瑶杯凤髓融，
红拖象箸猩唇细。
空中汉转星移盖，
火城拥出随朝会。
车如雷兮马如龙，
鬼神辟易不敢害。
冠峨剑重锵环珮，
步入天门相真宰。
开口长为爵禄筌，
回眸便是公卿罪。
珍珠索得龙宫贫，
膏腴刮下苍生背。
九野干戈指著心，
威福满拳犹未快。
我闻周公贵为天子弟，
富有半四海，
蔑有骄奢贻后悔。
红锦障收，
珊瑚树碎，
至今笑石崇王恺。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="te3E9Lv663.html">下一篇</a>
				</div>
				<div class="old">
						<a href="eQAjTYnjY0.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>