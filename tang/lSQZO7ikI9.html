<!DOCTYPE html>
<html lang="zh-CN">
	<head>
<title>中华诗词网-河阳诗</title>
<meta charset="utf-8" />
<meta name="keywords" content="河阳诗 李商隐 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>河阳诗</h1>
			<div class="info"><span class="date">作者：李商隐</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
黄河摇溶天上来，
玉楼影近中天台。
龙头泻酒客寿杯，
主人浅笑红玫瑰。
梓泽东来七十里，
长沟复堑埋云子。
可惜秋眸一脔光，
汉陵走马黄尘起。
南浦老鱼腥古涎，
真珠密字芙蓉篇。
湘中寄到梦不到，
衰容自去抛凉天。
忆得蛟丝裁小卓，
蛱蝶飞回木绵薄。
绿绣笙囊不见人，
一口红霞夜深嚼。
幽兰泣露新香死，
画图浅缥松溪水。
楚丝微觉竹枝高，
半曲新辞写绵纸。
巴西夜市红守宫，
后房点臂斑斑红。
堤南渴雁自飞久，
芦花一夜吹西风。
晓帘串断蜻蜓翼，
罗屏但有空青色。
玉湾不钓三千年，
莲房暗被蛟龙惜。
湿银注镜井口平，
鸾钗映月寒铮铮。
不知桂树在何处，
仙人不下双金茎。
百尺相风插重屋，
侧近嫣红伴柔绿。
百劳不识对月郎，
湘竹千条为一束。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="I6VCDv6sOt.html">下一篇</a>
				</div>
				<div class="old">
						<a href="ZWaDmhzuOs.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>