<!DOCTYPE html>
<html lang="zh-CN">
	<head>
<title>中华诗词网-城盐州</title>
<meta charset="utf-8" />
<meta name="keywords" content="城盐州 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>城盐州</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
城盐州，
城盐州，
城在五原原上头。
蕃东节度钵阐布，
忽见新城当要路。
金鸟飞传赞普闻，
建牙传箭集群臣。
君臣赪面有忧色，
皆言勿谓唐无人。
自筑盐州十馀载，
左衽毡裘不犯塞。
昼牧牛羊夜捉生，
长去新城百里外。
诸边急警劳戍人，
唯此一道无烟尘。
灵夏潜安谁复辨，
秦原暗通何处见。
鄜州驿路好马来，
长安药肆黄蓍贱。
城盐州，
盐州未城天子忧。
德宗按图自定计，
非关将略与庙谋。
吾闻高宗中宗世，
北虏猖狂最难制。
韩公创筑受降城，
三城鼎峙屯汉兵。
东西亘绝数千里，
耳冷不闻胡马声。
如今边将非无策，
心笑韩公筑城壁。
相看养寇为身谋，
各握强兵固恩泽。
愿分今日边将恩，
褒赠韩公封子孙。
谁能将此盐州曲，
翻作歌词闻至尊。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="1nr5jzOdZ8.html">下一篇</a>
				</div>
				<div class="old">
						<a href="V0SRl61Nbf.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>