<!DOCTYPE html>
<html lang="zh-CN">
	<head>
<title>中华诗词网-桃源行</title>
<meta charset="utf-8" />
<meta name="keywords" content="桃源行 王维 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>桃源行</h1>
			<div class="info"><span class="date">作者：王维</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
渔舟逐水爱山春，
两岸桃花夹古津。
坐看红树不知远，
行尽青溪忽值人。
山口潜行始隈隩，
山开旷望旋平陆。
遥看一处攒云树，
近入千家散花竹。
樵客初传汉姓名，
居人未改秦衣服。
居人共住武陵源，
还从物外起田园。
月明松下房栊静，
日出云山鸡犬喧。
惊闻俗客争来集，
竞引还家问都邑。
平明闾巷扫花开，
薄暮渔樵乘水入。
初因避地去人间，
及至成仙遂不还。
峡里谁知有人事，
世中遥望空云山。
不疑灵境难闻见，
尘心未尽思乡县。
山洞无论隔山水，
辞家终拟长游衍。
自谓经过旧不迷，
安知峰壑今来变。
当时只记入山深，
青溪几度到云林。
春来遍是桃花水，
不辨仙源何处寻。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="TlJYCjy0mG.html">下一篇</a>
				</div>
				<div class="old">
						<a href="t2FlYzYJcX.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>