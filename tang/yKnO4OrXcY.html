<!DOCTYPE html>
<html lang="zh-CN">
	<head>
<title>中华诗词网-八月六日作四首</title>
<meta charset="utf-8" />
<meta name="keywords" content="八月六日作四首 韩偓 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>八月六日作四首</h1>
			<div class="info"><span class="date">作者：韩偓</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
日离黄道十年昏，
敏手重开造化门。
火帝动炉销剑戟，
风师吹雨洗乾坤。
左牵犬马诚难测，
右袒簪缨最负恩。
丹笔不知谁定罪，
莫留遗迹怨神孙。
金虎挻灾不复论，
构成狂猘犯车尘。
御衣空惜侍中血，
国玺几危皇后身。
图霸未能知盗道，
饰非唯欲害仁人。
黄旗紫气今仍旧，
免使老臣攀画轮。
簪裾皆是汉公卿，
尽作锋铓剑血醒。
显负旧恩归乱主，
难教新国用轻刑。
穴中狡兔终须尽，
井上婴儿岂自宁。
底事亦疑惩未了，
更应书罪在泉扃。
坐看包藏负国恩，
无才不得预经纶。
袁安坠睫寻忧汉，
贾谊濡毫但过秦。
威凤鬼应遮矢射，
灵犀天与隔埃尘。
堤防瓜李能终始，
免愧于心负此身。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="7c5LPWPRTX.html">下一篇</a>
				</div>
				<div class="old">
						<a href="cmGVQtEzhn.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>