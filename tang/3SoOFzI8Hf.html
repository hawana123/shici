<!DOCTYPE html>
<html lang="zh-CN">
	<head>
<title>中华诗词网-十无诗寄桂府杨中丞</title>
<meta charset="utf-8" />
<meta name="keywords" content="十无诗寄桂府杨中丞 赵嘏 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>十无诗寄桂府杨中丞</h1>
			<div class="info"><span class="date">作者：赵嘏</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
琴酒曾将风月须，
谢公名迹满江湖。
不知贵拥旌旗后，
犹暇怜诗爱酒无？
东省南宫兴不孤，
几因诗酒谬招呼。
一从开署芙蓉幕，
曾向风前记得无？
遥闻桂水绕城隅，
城上江山满画图。
为问訾家洲畔月，
清秋拟许醉狂无？
日暮江边一小儒，
空怜未有白髭须。
马融已贵诸生老，
犹自容窥绛帐无？
一种吟诗号孔徒，
沧江有客独疏愚。
初筵尽辟知名士，
许到风前月下无？
望断南云日已晡，
便应凭梦过重湖。
不知自古登龙者，
曾有因诗泥得无？
早游门馆一樵夫，
只爱吟诗傍药炉。
旌旆满江身不见，
思言记得颍川无？
孔融襟抱称名儒，
爱物怜才与世殊。
今日宾阶忘姓字，
当时省记荐雄无？
僻爱江山俯坐隅，
人间不是便为图。
尊前为问神仙伴，
肯向三清慰荐无？
膺门不避额逢朱，
绝境由来卷轴须。
早忝阿戎诗友契，
趋庭曾荐祢生无？


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="SK2hMsSd14.html">下一篇</a>
				</div>
				<div class="old">
						<a href="6jF6V7moXi.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>