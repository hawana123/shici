<!DOCTYPE html>
<html lang="zh-CN">
	<head>
<title>中华诗词网-八月十五夜赠张功曹</title>
<meta charset="utf-8" />
<meta name="keywords" content="八月十五夜赠张功曹 韩愈 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>八月十五夜赠张功曹</h1>
			<div class="info"><span class="date">作者：韩愈</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
纤云四卷天无河，
清风吹空月舒波。
沙平水息声影绝，
一杯相属君当歌。
君歌声酸辞正苦，
不能听终泪如雨。
洞庭连天九疑高，
蛟龙出没猩鼯号。
十生九死到官所，
幽居默默如藏逃。
下床畏蛇食畏药，
海气湿蛰熏腥臊。
昨者州前捶大鼓，
嗣皇继圣登夔皋。
赦书一日行千里，
罪从大辟皆除死。
迁者追回流者还，
涤瑕荡垢清朝班。
州家申名使家抑，
坎轲只得移荆蛮。
判司卑官不堪说，
未免捶楚尘埃间。
同时辈流多上道，
天路幽险难追攀。
君歌且休听我歌，
我歌今与君殊科。
一年明月今宵多，
人生由命非由他，
有酒不饮奈明何。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="0Noq7PvOYB.html">下一篇</a>
				</div>
				<div class="old">
						<a href="0zKxzMrOSl.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>