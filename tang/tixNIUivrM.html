<!DOCTYPE html>
<html lang="zh-CN">
	<head>
<title>中华诗词网-寇季膺古刀歌</title>
<meta charset="utf-8" />
<meta name="keywords" content="寇季膺古刀歌 韦应物 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>寇季膺古刀歌</h1>
			<div class="info"><span class="date">作者：韦应物</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
古刀寒锋青槭槭，
少年交结平陵客。
求之时代不可知，
千痕万穴如星离。
重叠泥沙更剥落，
纵横鳞甲相参差。
古物有灵知所适，
貂裘拂之横广席。
阴森白日掩云虹，
错落池光动金碧。
知君宝此夸绝代，
求之不得心常爱。
厌见今时绕指柔，
片锋折刃犹堪佩。
高山成谷苍海填，
英豪埋没谁所捐。
吴钩断马不知处，
几度烟尘今独全。
夜光投人人不畏，
知君独识精灵器。
酬恩结思心自知，
死生好恶不相弃。
白虎司秋金气清，
高天寥落云峥嵘。
月肃风凄古堂净，
精芒切切如有声。
何不跨蓬莱，
斩长鲸。
世人所好殊辽阔，
千金买铅徒一割。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="8izAel2Bm9.html">下一篇</a>
				</div>
				<div class="old">
						<a href="76X3QNzLwt.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>