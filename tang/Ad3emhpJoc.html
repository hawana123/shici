<!DOCTYPE html>
<html lang="zh-CN">
	<head>
<title>中华诗词网-菩萨蛮</title>
<meta charset="utf-8" />
<meta name="keywords" content="菩萨蛮 孙光宪 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>菩萨蛮</h1>
			<div class="info"><span class="date">作者：孙光宪</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
月华如水笼香砌，
金镮碎撼门初闭。
寒影堕高檐，
钩垂一面帘。
碧烟轻袅袅，
红战灯花笑。
即此是高唐，
掩屏秋梦长。
花冠频鼓墙头翼，
东方澹白连窗色。
门外早莺声，
背楼残月明。
薄寒笼醉态，
依旧铅华在。
握手送人归，
半拖金缕衣。
小庭花落无人扫，
疏香满地东风老。
春晚信沉沉，
天涯何处寻。
晓堂屏六扇，
眉共湘山远。
争奈别离心，
近来尤不禁。
青岩碧洞经朝雨，
隔花相唤南溪去。
一只木兰船，
波平远浸天。
扣船惊翡翠，
嫩玉抬香臂。
红日欲沈西，
烟中遥解觿。
木绵花映丛祠小，
越禽声里春光晓。
铜鼓与蛮歌，
南人祈赛多。
客帆风正急，
茜袖偎樯立。
极浦几回头，
烟波无限愁。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="nygOyGVBYg.html">下一篇</a>
				</div>
				<div class="old">
						<a href="WZm9sEOcfj.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>