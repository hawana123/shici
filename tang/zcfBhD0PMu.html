<!DOCTYPE html>
<html lang="zh-CN">
	<head>
<title>中华诗词网-醉为马坠，诸公携酒相看</title>
<meta charset="utf-8" />
<meta name="keywords" content="醉为马坠，诸公携酒相看 杜甫 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>醉为马坠，诸公携酒相看</h1>
			<div class="info"><span class="date">作者：杜甫</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
甫也诸侯老宾客，
罢酒酣歌拓金戟。
骑马忽忆少年时，
散蹄迸落瞿塘石。
白帝城门水云外，
低身直下八千尺。
粉堞电转紫游缰，
东得平冈出天壁。
江村野堂争入眼，
垂鞭亸鞚凌紫陌，
向来皓首惊万人。
自倚红颜能骑射。
安知决臆追风足，
朱汗骖驔犹喷玉。
不虞一蹶终损伤，
人生快意多所辱。
职当忧戚伏衾枕，
况乃迟暮加烦促。
明知来问腆我颜，
杖藜强起依僮仆。
语尽还成开口笑，
提携别扫清溪曲。
酒肉如山又一时，
初筵哀丝动豪竹。
共指西日不相贷，
喧呼且覆杯中渌。
何必走马来为问，
君不见嵇康养生遭杀戮。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="iWbJAC4ROv.html">下一篇</a>
				</div>
				<div class="old">
						<a href="qDv5NlZILa.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>