<!DOCTYPE html>
<html lang="zh-CN">
	<head>
<title>中华诗词网-琴歌</title>
<meta charset="utf-8" />
<meta name="keywords" content="琴歌 赵抟 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>琴歌</h1>
			<div class="info"><span class="date">作者：赵抟</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
绿琴制自桐孙枝，
十年窗下无人知。
清声不与众乐杂，
所以屈受尘埃欺。
七弦脆断虫丝朽，
辨别不曾逢好手。
琴声若似琵琶声，
卖与时人应已久。
玉徽冷落无光彩，
堪恨钟期不相待。
凤啭吟幽鹤舞时，
撚弄铮摐声亦在。
向曾守贫贫不彻，
贱价与人人不别。
前回忍泪却收来，
泣向秋风两条血。
乃知凡俗难可名，
轻者却重重者轻。
真龙不圣土龙圣，
凤凰哑舌鸱枭鸣。
何殊此琴哀怨苦，
寂寞沈埋在幽户。
万重山水不肯听，
俗耳乐闻人打鼓。
知君立身待分义，
驱喝风雷在平地。
一生从事不因人，
健步窣云皆自致。
不辞重拂弦上尘，
市廛不买多谗人。
莫辞憔悴与买取，
为君一曲号青春。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="tGmzg9cwhg.html">下一篇</a>
				</div>
				<div class="old">
						<a href="v7TgUfIINB.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>