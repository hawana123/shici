<!DOCTYPE html>
<html lang="zh-CN">
	<head>
<title>中华诗词网-当涂赵炎少府粉图山水歌</title>
<meta charset="utf-8" />
<meta name="keywords" content="当涂赵炎少府粉图山水歌 李白 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>当涂赵炎少府粉图山水歌</h1>
			<div class="info"><span class="date">作者：李白</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
峨眉高出西极天，
罗浮直与南溟连。
名公绎思挥彩笔，
驱山走海置眼前。
满堂空翠如可扫，
赤城霞气苍梧烟。
洞庭潇湘意渺绵，
三江七泽情洄沿。
惊涛汹涌向何处，
孤舟一去迷归年。
征帆不动亦不旋，
飘如随风落天边。
心摇目断兴难尽，
几时可到三山巅。
西峰峥嵘喷流泉，
横石蹙水波潺湲。
东崖合沓蔽轻雾，
深林杂树空芊绵。
此中冥昧失昼夜，
隐几寂听无鸣蝉。
长松之下列羽客，
对坐不语南昌仙。
南昌仙人赵夫子，
妙年历落青云士。
讼庭无事罗众宾，
杳然如在丹青里。
五色粉图安足珍，
真仙可以全吾身。
若待功成拂衣去，
武陵桃花笑杀人。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="1HryViq0wB.html">下一篇</a>
				</div>
				<div class="old">
						<a href="6rcwOwOM8D.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>