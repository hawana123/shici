<!DOCTYPE html>
<html lang="zh-CN">
	<head>
<title>中华诗词网-笑歌行</title>
<meta charset="utf-8" />
<meta name="keywords" content="笑歌行 李白 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>笑歌行</h1>
			<div class="info"><span class="date">作者：李白</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
笑矣乎，
笑矣乎。
君不见曲如钩，
古人知尔封公侯。
君不见直如弦，
古人知尔死道边。
张仪所以只掉三寸舌，
苏秦所以不垦二顷田。
笑矣乎，
笑矣乎。
君不见沧浪老人歌一曲，
还道沧浪濯吾足。
平生不解谋此身，
虚作离骚遣人读。
笑矣乎，
笑矣乎。
赵有豫让楚屈平，
卖身买得千年名。
巢由洗耳有何益，
夷齐饿死终无成。
君爱身后名，
我爱眼前酒。
饮酒眼前乐，
虚名何处有。
男儿穷通当有时，
曲腰向君君不知。
猛虎不看几上肉，
洪炉不铸囊中锥。
笑矣乎，
笑矣乎。
宁武子，
朱买臣，
扣角行歌背负薪。
今日逢君君不识，
岂得不如佯狂人。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="ehXBz1ahbo.html">下一篇</a>
				</div>
				<div class="old">
						<a href="Flr2L3acLb.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>