<!DOCTYPE html>
<html lang="zh-CN">
	<head>
<title>中华诗词网-和微之诗二十三首并序</title>
<meta charset="utf-8" />
<meta name="keywords" content="和微之诗二十三首并序 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>和微之诗二十三首并序</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
微之又以近作四十三首寄来，
命仆继和，
其间瘀絮四百字、车斜二十篇者流，
皆韵剧辞殚，
瑰奇怪谲。
又题云：奉烦只此一度，
乞不见辞。
意欲定霸取威，
置仆于穷地耳。
大凡依次用韵，
韵同而意殊；
约体为文，
文成而理胜。
此足下素所长者，
仆何有焉？
今足下果用所长，
过蒙见窘，
然敌则气作，
急则计生，
四十二章麾扫并毕，
不知大敌以为如何？
夫斫石破山，
先观(搀左换钅)迹；
发矢中的，
兼听弦声。
以足下来章惟求相困，
故老仆报语不觉大夸。
况曩者唱酬，
近来因继，
已十六卷，
凡千余首矣。
其为敌也，
当今不见；
其为多也，
从古未闻。
所谓天下英雄，
唯使君与操耳。
戏及此者，
亦欲三千里外一破愁颜，
勿示他人以取笑诮。
乐天白。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="yhP6RfJ1Ai.html">下一篇</a>
				</div>
				<div class="old">
						<a href="eLSCLfFDAO.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>