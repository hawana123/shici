<!DOCTYPE html>
<html lang="zh-CN">
	<head>
<title>中华诗词网-涉沅潇</title>
<meta charset="utf-8" />
<meta name="keywords" content="涉沅潇 李绅 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>涉沅潇</h1>
			<div class="info"><span class="date">作者：李绅</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
屈原死处潇湘阴，
沧浪淼淼云沉沉。
蛟龙长怒虎长啸，
山木翛翛波浪深。
烟横日落惊鸿起，
山映余霞杳千里。
鸿叫离离入暮天，
霞消漠漠深云水。
水灵江暗扬波涛，
鼋鼍动荡风骚骚。
行人愁望待明月，
星汉沉浮鬼长鬼号。
屈原尔为怀王没，
水府通天化灵物。
何不驱雷击电除奸邪，
可怜空作沈泉骨。
举杯沥酒招尔魂，
月影滉漾开乾坤。
波白水黑山隐见，
汨罗之上遥昏昏。
风帆候晓看五两，
戍鼓咚咚远山响。
潮满江津猿鸟啼，
荆夫楚语飞蛮桨。
潇湘岛浦无人居，
风惊水暗惟鲛鱼。
行来击棹独长叹，
问尔精魄何所如。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="5Xc4iSCVUR.html">下一篇</a>
				</div>
				<div class="old">
						<a href="G2QkeYOGyG.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>