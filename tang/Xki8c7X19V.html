<!DOCTYPE html>
<html lang="zh-CN">
	<head>
<title>中华诗词网-杂曲歌辞十二首</title>
<meta charset="utf-8" />
<meta name="keywords" content="杂曲歌辞十二首 张祜 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>杂曲歌辞十二首</h1>
			<div class="info"><span class="date">作者：张祜</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
一面妖桃千里蹄，
娇姿骏骨价应齐。
乍牵玉勒辞金栈，
催整花钿出绣闺。
去日岂无沾袂泣，
归时还有顿衔嘶。
婵娟躞蹀春风里，
挥手摇鞭杨柳堤。
绮阁香销华厩空，
忍将行雨换追风。
休怜柳叶双眉翠，
却爱桃花两耳红。
侍宴永辞春色里，
趁朝休立漏声中。
恩劳未尽情先尽，
暗泣嘶风两意同。
东方昽昽车轧轧，
地色不分新去辙。
闺门半掩床半空，
斑斑枕花残泪红。
君心若车千万转，
妾身如辙遗渐远。
碧川迢迢山宛宛，
马蹄在耳轮在眼。
桑间女儿情不浅，
莫道野蚕能作茧。
兴庆池南柳未开，
太真先把一枝梅。
内人已唱春莺啭，
花下亻差亻差软舞来。
车驾东来值太平，
大酺三日洛阳城。
小儿一伎竿头绝，
天下传呼万岁声。
紫陌酺归日欲斜，
红尘开路薛王家。
双鬟前说楼前鼓，
两伎争轮好结花。
热戏争心剧火烧，
铜槌暗执不相饶。
上皇失喜宁王笑，
百尺幢竿果动摇。
猩猩血彩系头标，
天上齐声举画桡。
却是内人争意切，
六宫罗袖一时招。
二十便封侯，
名居第一流。
绿鬟深小院，
清管下高楼。
醉把金船掷，
闲敲玉镫游。
带盘红鼹鼠，
袍砑紫犀牛。
锦袋归调箭，
罗鞋起拨球。
眼前长贵盛，
那信世间愁。
少年足风情，
垂鞭卖眼行。
带金师子小，
裘锦骐驎狞。
选匠装金镫，
推钱买钿筝。
李陵虽效死，
时论得虚名。
青青树中草，
托根非不危。
草生树却死，
荣枯君可知。
莫折宫前杨柳枝，
玄宗曾向笛中吹。
伤心日暮烟霞起，
无限春愁生翠眉。
凝碧池边敛翠眉，
景阳台下绾青丝。
那胜妃子朝元阁，
玉手和烟弄一枝。
雨霖铃夜却归秦，
犹是张徽一曲新。
长说上皇垂泪教，
月明南内更无人。
自君之出矣，
万物看成古。
千寻葶苈枝，
争奈长长苦。
以上张祜作品《杂曲歌辞》共12首        

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Y1pwTRAwyU.html">下一篇</a>
				</div>
				<div class="old">
						<a href="UOu9XUzoD1.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>