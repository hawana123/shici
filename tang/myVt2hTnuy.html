<!DOCTYPE html>
<html lang="zh-CN">
	<head>
<title>中华诗词网-长安客舍叙邵陵旧宴，寄永州萧……</title>
<meta charset="utf-8" />
<meta name="keywords" content="长安客舍叙邵陵旧宴，寄永州萧…… 曹唐 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>长安客舍叙邵陵旧宴，寄永州萧……</h1>
			<div class="info"><span class="date">作者：曹唐</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
邵陵佳树碧葱茏，
河汉西沈宴未终。
残漏五更传海月，
清笳三会揭天风。
香熏舞席云鬟绿，
光射头盘蜡烛红。
今日却怀行乐处，
两床丝竹水楼中。
不知何路却飞翻，
虚受贤侯郑重恩。
五夜清歌敲玉树，
三年洪饮倒金尊。
招携永感双鱼在，
报答空知一剑存。
狼藉梨花满城月，
当时长醉信陵门。
粉堞彤轩画障西，
水云红树窣璇题。
鹧鸪欲绝歌声定，
鸲鹆初惊舞袖齐。
坐对玉山空甸线，
细听金石怕低迷。
东风夜月三年饮，
不省非时不似泥。
木鱼金钥锁春城，
夜上红楼纵酒情。
竹叶水繁更漏促，
桐花风软管弦清。
百分散打银船溢，
十指宽催玉箸轻。
星斗渐稀宾客散，
碧云犹恋艳歌声。
三年身逐汉诸侯，
宾榻容居最上头。
饱听笙歌陪痛饮，
熟寻云水纵闲游。
朱门锁闭烟岚暮，
铃阁清泠水木秋。
月满前山圆不动，
更邀诗客上高楼。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="3wx6rYXmGU.html">下一篇</a>
				</div>
				<div class="old">
						<a href="Mx6Lj94dfv.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>