<!DOCTYPE html>
<html lang="zh-CN">
	<head>
<title>中华诗词网-追昔行</title>
<meta charset="utf-8" />
<meta name="keywords" content="追昔行 薛逢 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>追昔行</h1>
			<div class="info"><span class="date">作者：薛逢</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
朝光如飞犹尚可，
暮更如箭不容卧。
犍为穿城更漏频，
一一皆从枕边过。
一夕凡几更，
一更凡几声。
青春枉向镜中老，
白发虚从愁里生。
曾窥帝里东邻女，
自比桃花镜中许。
一朝嫁得征戍儿，
荷戈千里防秋去。
去时只作旦暮期，
别后生死俱不知。
风惊粉色入蝉鬓，
愁送镜花潜堕枝。
前年因出长安陌，
见一女人头雪白。
日中扶杖憩树阴，
仿佛形容认相识。
向予吁嗟还独语，
曾与君家邻舍住。
当时妾嫁与征人，
几向墙头诮夫主。
花开叶落何推迁，
屈指数当三十年。
眉头薤叶同枯叶，
琴上朱弦成断弦。
嫁时宝镜依然在，
鹊影菱花满光彩。
梦里长嗟离别多，
愁中不觉颜容改。
叹息人生能几何，
喜君颜貌未蹉跎。
因君下马重相顾，
请奏青门肠断歌。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Hkv1oj2r8P.html">下一篇</a>
				</div>
				<div class="old">
						<a href="Gjv6C9mojM.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>