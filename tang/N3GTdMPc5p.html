<!DOCTYPE html>
<html lang="zh-CN">
	<head>
<title>中华诗词网-题道宗上人十韵并序</title>
<meta charset="utf-8" />
<meta name="keywords" content="题道宗上人十韵并序 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>题道宗上人十韵并序</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
普济寺律大德宗上人法堂中，
有故相国郑司徒、归尚书、陆刑部、元少尹及今吏部郑相、中书韦相、钱左丞诗，
览其题皆与上人唱酬，
阅其人皆朝贤，
省其文皆义语，
予始知上人之文为义作，
为法作，
为方便智作，
为解脱性作，
不为诗而作也。
知上人者云尔，
恐不知上人者，
谓为护国、法振、灵一、皎然之徒与？
故予题二十句以解之。
如来说偈赞，
菩萨著论议。
是故宗律师，
以诗为佛事。
一音无差别，
四句有诠次。
欲使第一流，
皆知不二义。
精洁沾戒体，
闲淡藏禅味。
从容恣语言，
缥缈离文字。
旁延邦国彦，
上达王公贵。
先以诗句牵，
后令入佛智。
人多爱师句，
我独知师意。
不似休上人，
空多碧云思。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="9J3PrJKKYG.html">下一篇</a>
				</div>
				<div class="old">
						<a href="HIDIU8PGe1.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>