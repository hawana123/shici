<!DOCTYPE html>
<html lang="zh-CN">
	<head>
<title>中华诗词网-酬丘光庭</title>
<meta charset="utf-8" />
<meta name="keywords" content="酬丘光庭 罗隐 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>酬丘光庭</h1>
			<div class="info"><span class="date">作者：罗隐</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
正月十一日书札，
五月十六日到来。
柳吟秦望咫尺地，
鲤鱼何处闲裴回。
故人情意未疏索，
次第序述眉眼开。
上言二年隔烟水，
下有数幅真琼瑰。
行吟坐读口不倦，
瀑泉激射琅玕摧。
壁池兰蕙日已老，
村酒蘸甲时几杯。
鹤龄鸿算不复见，
雨后蓑笠空莓苔。
自从黄寇扰中土，
人心波荡犹未回。
道殷合眼拜九列，
张濬掉舌升三台。
朝廷济济百揆序，
宁将对面容奸回。
祸生有基妖有渐，
翠华西幸蒙尘埃。
三川梗塞两河闭，
大明宫殿生蒿莱。
懦夫早岁不量力，
策蹇仰北高崔嵬。
千门万户扃锁密，
良匠不肯雕散材。
君今得意尚如此，
况我麋鹿悠悠哉！
荣衰贵贱目所睹，
莫嫌头白黄金台。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="AagW3WQej6.html">下一篇</a>
				</div>
				<div class="old">
						<a href="jeQ779OTuM.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>