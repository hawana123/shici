<!DOCTYPE html>
<html lang="zh-CN">
	<head>
<title>中华诗词网-惜别行送刘仆射判官</title>
<meta charset="utf-8" />
<meta name="keywords" content="惜别行送刘仆射判官 杜甫 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>惜别行送刘仆射判官</h1>
			<div class="info"><span class="date">作者：杜甫</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
闻道南行市骏马，
不限匹数军中须。
襄阳幕府天下异，
主将俭省忧艰虞。
只收壮健胜铁甲，
岂因格斗求龙驹。
而今西北自反胡，
骐驎荡尽一匹无。
龙媒真种在帝都，
子孙永落西南隅。
向非戎事备征伐，
君肯辛苦越江湖。
江湖凡马多憔悴，
衣冠往往乘蹇驴。
梁公富贵于身疏，
号令明白人安居。
俸钱时散士子尽，
府库不为骄豪虚。
以兹报主寸心赤，
气却西戎回北狄。
罗网群马籍马多，
气在驱驰出金帛。
刘侯奉使光推择，
滔滔才略沧溟窄。
杜陵老翁秋系船，
扶病相识长沙驿。
强梳白发提胡卢，
手把菊花路旁摘。
九州兵革浩茫茫，
三叹聚散临重阳。
当杯对客忍流涕，
君不觉老夫神内伤。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="iT9qP4FlWi.html">下一篇</a>
				</div>
				<div class="old">
						<a href="MGEovhbAdw.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>