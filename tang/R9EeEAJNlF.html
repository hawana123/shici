<!DOCTYPE html>
<html lang="zh-CN">
	<head>
<title>中华诗词网-明月湖醉后蔷薇花歌</title>
<meta charset="utf-8" />
<meta name="keywords" content="明月湖醉后蔷薇花歌 唐无名氏 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>明月湖醉后蔷薇花歌</h1>
			<div class="info"><span class="date">作者：唐无名氏</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
万朵当轩红灼灼，
晚阴照水尘不著。
西施醉后情不禁，
侍儿扶下蕊珠阁。
柔条嫩蕊轻菩鳃，
一低一昂合又开。
深红浅绿状不得，
日斜池畔香风来。
红能柔，
绿能软，
浓淡参差相宛转。
舞蝶双双谁唤来，
轻绡片片何人剪。
白发使君思帝乡，
驱妻领女游花傍。
持杯忆著曲江事，
千花万叶垂宫墙。
复有同心初上第，
日暮华筵移水际。
笙歌日日徵教坊，
倾国名倡尽佳丽。
我曾此处同诸生，
飞盂落盏纷纵横。
将欲得到上天路，
刚向直道中行去。
一朝失势当如此，
万事如灰壮心死。
谁知奏御数万言，
翻割龟符四千里。
丈夫达则贤，
穷则愚。
胡为紫，
胡为朱？
莫思身外穷通事，
且醉花前一百壶。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="kPb3yGdRiE.html">下一篇</a>
				</div>
				<div class="old">
						<a href="VKZdC2pKDE.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>