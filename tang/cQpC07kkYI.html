<!DOCTYPE html>
<html lang="zh-CN">
	<head>
<title>中华诗词网-送区弘南归</title>
<meta charset="utf-8" />
<meta name="keywords" content="送区弘南归 韩愈 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>送区弘南归</h1>
			<div class="info"><span class="date">作者：韩愈</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
穆昔南征军不归，
虫沙猿鹤伏以飞。
汹汹洞庭莽翠微，
九疑镵天荒是非。
野有象犀水贝玑，
分散百宝人士稀。
我迁于南日周围，
来见者众莫依俙。
爰有区子荧荧晖，
观以彝训或从违。
我念前人譬葑菲，
落以斧引以纆徽。
虽有不逮驱騑騑，
或采于薄渔于矶。
服役不辱言不讥，
从我荆州来京畿。
离其母妻绝因依，
嗟我道不能自肥。
子虽勤苦终何希，
王都观阙双巍巍。
腾蹋众骏事鞍鞿，
佩服上色紫与绯。
独子之节可嗟唏，
母附书至妻寄衣。
开书拆衣泪痕晞，
虽不敕还情庶几。
朝暮盘羞恻庭闱，
幽房无人感伊威。
人生此难馀可祈，
子去矣时若发机。
蜃沉海底气升霏，
彩雉野伏朝扇翚。
处子窈窕王所妃，
苟有令德隐不腓。
况今天子铺德威，
蔽能者诛荐受禨。
出送抚背我涕挥，
行行正直慎脂韦。
业成志树来颀颀，
我当为子言天扉。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="5LjYq0T1YZ.html">下一篇</a>
				</div>
				<div class="old">
						<a href="xrrVivnUAz.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>