<!DOCTYPE html>
<html lang="zh-CN">
	<head>
<title>中华诗词网-济源寒食</title>
<meta charset="utf-8" />
<meta name="keywords" content="济源寒食 孟郊 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>济源寒食</h1>
			<div class="info"><span class="date">作者：孟郊</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
风巢袅袅春鸦鸦，
无子老人仰面嗟。
柳弓苇箭觑不见，
高红远绿劳相遮。
女婵童子黄短短，
耳中闻人惜春晚。
逃蜂匿蝶踏地来，
抛却斋糜一瓷碗。
一日踏春一百回，
朝朝没脚走芳埃。
饥童饿马扫花喂，
向晚饮溪三两杯。
莓苔井上空相忆，
辘轳索断无消息。
酒人皆倚春发绿，
病叟独藏秋发白。
长安落花飞上天，
南风引至三殿前。
可怜春物亦朝谒，
唯我孤吟渭水边。
枋口花间掣手归，
嵩阳为我留红晖。
可怜踯躅千万尺，
柱地柱天疑欲飞。
蜜蜂为主各磨牙，
咬尽村中万木花。
君家瓮瓮今应满，
五色冬笼甚可夸。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="WzYfsIUF4g.html">下一篇</a>
				</div>
				<div class="old">
						<a href="oAVwATwZkl.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>