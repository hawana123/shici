<!DOCTYPE html>
<html lang="zh-CN">
	<head>
<title>中华诗词网-龙门应制</title>
<meta charset="utf-8" />
<meta name="keywords" content="龙门应制 宋之问 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>龙门应制</h1>
			<div class="info"><span class="date">作者：宋之问</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
宿雨霁氛埃，
流云度城阙。
河堤柳新翠，
苑树花先发。
洛阳花柳此时浓，
山水楼台映几重。
群公拂雾朝翔凤，
天子乘春幸凿龙。
凿龙近出王城外，
羽从琳琅拥轩盖。
云罕才临御水桥，
天衣已入香山会。
山壁崭岩断复连，
清流澄澈俯伊川。
雁塔遥遥绿波上，
星龛奕奕翠微边。
层峦旧长千寻木，
远壑初飞百丈泉，
彩仗蜺旌绕香阁。
下辇登高望河洛。
东城宫阙拟昭回，
南阳沟塍殊绮错。
林下天香七宝台，
山中春酒万年杯，
微风一起祥花落，
仙乐初鸣瑞鸟来。
鸟来花落纷无已，
称觞献寿烟霞里。
歌舞淹留景欲斜，
石关犹驻五云车。
鸟旗翼翼留芳草，
龙骑駸駸映晚花。
千乘万骑銮舆出，
水静山空严警跸。
郊外喧喧引看人，
倾都南望属车尘。
嚣声引飏闻黄道，
佳气周回入紫宸。
先王定鼎山河固，
宝命乘周万物新。
吾皇不事瑶池乐，
时雨来观农扈春。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="tpGFDHHQjy.html">下一篇</a>
				</div>
				<div class="old">
						<a href="guNBBAPzEq.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>