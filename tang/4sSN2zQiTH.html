<!DOCTYPE html>
<html lang="zh-CN">
	<head>
<title>中华诗词网-盐商妇</title>
<meta charset="utf-8" />
<meta name="keywords" content="盐商妇 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>盐商妇</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
盐商妇，
多金帛，
不事田农与蚕绩。
南北东西不失家，
风水为乡船作宅。
本是扬州小家女，
嫁得西江大商客。
绿鬟富去金钗多，
皓腕肥来银钏窄。
前呼苍头后叱婢，
问尔因何得如此？
婿作盐商十五年，
不属州县属天子。
每年盐利入官时，
少入官家多入私。
官家利薄私家厚，
盐铁尚书远不知。
何况江头鱼米贱，
红脍黄橙香稻饭。
饱食浓妆倚柁楼，
两朵红腮花欲绽。
盐商妇，
有幸嫁盐商。
终朝美饭食，
终岁好衣裳。
好衣美食有来处，
亦须惭愧桑弘羊。
桑弘羊，
死已久，
不独汉时今亦有。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="hUmcfSCqRP.html">下一篇</a>
				</div>
				<div class="old">
						<a href="eZFf4immaM.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>