<!DOCTYPE html>
<html lang="zh-CN">
	<head>
<title>中华诗词网-画竹歌并引</title>
<meta charset="utf-8" />
<meta name="keywords" content="画竹歌并引 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>画竹歌并引</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
协律郎萧悦善画竹，
举时无伦。
萧亦甚自秘重，
有终岁求其一竿一枝而不得者。
知予天与好事，
忽写一十五竿，
惠然见投。
予厚其意，
高其艺，
无以答贶，
作歌以报之，
凡一百八十六字云。
植物之中竹难写，
古今虽画无似者。
萧郎下笔独逼真，
丹青以来唯一人。
人画竹身肥拥肿，
萧画茎瘦节节竦。
人画竹梢死羸垂，
萧画枝活叶叶动。
不根而生从意生，
不笋而成由笔成。
野塘水边碕岸侧，
森森两丛十五茎。
婵娟不失筠粉态，
萧飒尽得风烟情。
举头忽看不似画，
低耳静听疑有声。
西丛七茎劲而健，
省向天竺寺前石上见。
东丛八茎疏且寒，
忆曾湘妃庙里雨中看。
幽姿远思少人别，
与君相顾空长叹。
萧郎萧郎老可惜，
手颤眼昏头雪色。
自言便是绝笔时，
从今此竹尤难得。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="yI9Qh5IpVN.html">下一篇</a>
				</div>
				<div class="old">
						<a href="VPIbT0Lefy.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>