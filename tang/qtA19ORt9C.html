<!DOCTYPE html>
<html lang="zh-CN">
	<head>
<title>中华诗词网-武肃王有旨，石桥设斋会，进一……</title>
<meta charset="utf-8" />
<meta name="keywords" content="武肃王有旨，石桥设斋会，进一…… 吴越僧 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>武肃王有旨，石桥设斋会，进一……</h1>
			<div class="info"><span class="date">作者：吴越僧</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
南有天台事可尊，
孕灵含秀独超群。
重重曲涧侵危石，
步步层岩踏碎云。
金雀每从云里现，
异香多向夜深闻。
当知此界非凡界，
一道幽奇各自分。
仙源佛窟有天台，
今古嘉名遍九垓。
石磴嵌空神匠出，
瀑泉雄壮雨声来。
景强偏感高僧上，
地胜能令远思开。
一等翘诚依此处，
自然灵贶作梯媒。
智泉福海莫能逾，
亲自王恩运睿谟。
感现尽冥心境界，
资持全固道根株。
石梁低翥红鹦鹉，
烟岭高翔碧鹧鸪。
胜妙重重惟祷祝，
永资军庶息灾虞。
凌晨迎请倍精诚，
亲散鲜花异处清。
罗汉攀枝呈梵相，
岩僧倚树现真形。
神幡双出红霞动，
宝塔全开白气生。
都为王心标意切，
满空盈月瑞分明。
幡花宝盖满青川，
祈祷迎来圣半千。
莫道胜缘无影响，
须知嘉会有因缘。
空中长似闻天乐，
岩畔常疑有地仙。
何必更寻兜率去，
重重灵应事昭然。
登云步岭涉烟程，
好景随心次第生。
圣者已符祥瑞事，
地灵全副祷祈情。
洞深重叠拖云湿，
滩浅潺湲漱水清。
愿满事圆归去路，
便风相送片帆轻。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="VC13LR8kXq.html">下一篇</a>
				</div>
				<div class="old">
						<a href="MtxHra42MZ.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>