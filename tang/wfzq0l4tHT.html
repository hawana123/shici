<!DOCTYPE html>
<html lang="zh-CN">
	<head>
<title>中华诗词网-八骏图</title>
<meta charset="utf-8" />
<meta name="keywords" content="八骏图 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>八骏图</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
穆王八骏天马驹，
后人爱之写为图。
背如龙兮颈如象，
骨竦筋高脂肉壮。
日行万里速如飞，
穆王独乘何所之？
四荒八极踏欲遍，
三十二蹄无歇时。
属车轴折趁不及，
黄屋草生弃若遗。
瑶池西赴王母宴，
七庙经年不亲荐。
璧台南与盛姬游，
明堂不复朝诸侯。
《白云》《黄竹》歌声动，
一人荒乐万人愁。
周从后稷至文武，
积德累功世勤苦。
岂知才及四代孙，
心轻王业如灰土。
由来尤物不在大，
能荡君心则为害。
文帝却之不肯乘，
千里马去汉道兴。
穆王得之不为戒，
八骏驹来周室坏。
至今此物世称珍，
不知房星之精下为怪。
八骏图，
君莫爱。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="fSkOsZc7Ux.html">下一篇</a>
				</div>
				<div class="old">
						<a href="luteaHyBeB.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>