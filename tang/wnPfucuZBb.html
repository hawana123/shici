<!DOCTYPE html>
<html lang="zh-CN">
	<head>
<title>中华诗词网-寄大愿和尚</title>
<meta charset="utf-8" />
<meta name="keywords" content="寄大愿和尚 贯休 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>寄大愿和尚</h1>
			<div class="info"><span class="date">作者：贯休</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
道朗居太山，
达磨住熊耳。
手擎清凉月，
灵光溢天地。
尽骑金师子，
去世久已矣。
吾师隐庐岳，
外念全刳削。
掷孔圣之日月，
相空王之橐籥。
曾升麟德殿，
谭无著，
赐衣三铢让不著。
唯思红泉白石阁，
因随裴楷离京索。
迩来便止于匡霍，
瀑布千寻喷冷烟，
旃檀一枝翘瘦鹤。
岘首故人清信在，
千书万书取不诺。
微人昔为门下人，
扣玄佩惠无边垠。
自怜亦是师子子，
未逾三载能嚬呻。
一从散席归宁后，
溪寺更有谁相亲。
青山古木入白浪，
赤松道士为东邻。
焚香西望情何极，
不及昙诜泪空滴。
桐江太守社中人，
还送郄超米千石。
宝书遽掩修章句，
万里空函亦何益。
终须一替辟蛇人，
未解融神出空寂。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="iAEvR5AMaS.html">下一篇</a>
				</div>
				<div class="old">
						<a href="v6PudndUxm.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>