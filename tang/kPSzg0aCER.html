<!DOCTYPE html>
<html lang="zh-CN">
	<head>
<title>中华诗词网-玉华仙子歌</title>
<meta charset="utf-8" />
<meta name="keywords" content="玉华仙子歌 李康成 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>玉华仙子歌</h1>
			<div class="info"><span class="date">作者：李康成</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
紫阳仙子名玉华，
珠盘承露饵丹砂。
转态凝情五云里，
娇颜千岁芙蓉花。
紫阳彩女矜无数，
遥见玉华皆掩呼。
高堂初日不成妍，
洛渚流风徒自怜。
璇阶霓绮阁，
碧题霜罗幕。
仙娥桂树长自春，
王母桃花未尝落。
上元夫人宾上清，
深宫寂历厌层城。
解佩空怜郑交甫，
吹箫不逐许飞琼。
溶溶紫庭步，
渺渺瀛台路。
兰陵贵士谢相逢，
济北书生尚回顾。
沧洲傲吏爱金丹，
清心回望云之端。
羽盖霓裳一相识，
传情写念长无极。
长无极，
永相随。
攀霄历金阙，
弄影下瑶池。
夕宿紫府云母帐，
朝餐玄圃昆仑芝。
不学兰香中道绝，
却教青鸟报相思。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="NEnyFsJSV7.html">下一篇</a>
				</div>
				<div class="old">
						<a href="jvsY7Wh6sp.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>