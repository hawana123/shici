<!DOCTYPE html>
<html lang="zh-CN">
	<head>
<title>中华诗词网-露青竹杖歌</title>
<meta charset="utf-8" />
<meta name="keywords" content="露青竹杖歌 顾况 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>露青竹杖歌</h1>
			<div class="info"><span class="date">作者：顾况</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
鲜于仲通正当年，
章仇兼琼在蜀川。
约束蜀儿采马鞭，
蜀儿采鞭不敢眠。
横截斜飞飞鸟边，
绳桥夜上层崖颠。
头插白云跨飞泉，
采得马鞭长且坚。
浮沤丁子珠联联，
灰煮蜡楷光烂然。
章仇兼琼持上天，
上天雨露何其偏。
飞龙闲厩马数千，
朝饮吴江夕秣燕。
红尘扑辔汗湿鞯，
师子麒麟聊比肩。
江面昆明洗刷牵，
四蹄踏浪头枿天。
蛟龙稽颡河伯虔，
拓羯胡雏脚手鲜。
陈闳韩干丹青妍，
欲貌未貌眼欲穿。
金鞍玉勒锦连乾，
骑入桃花杨柳烟。
十二楼中奏管弦，
楼中美人夺神仙。
争爱大家把此鞭，
禄山入关关破年。
忽见扬州北邙前，
只有人还千一钱。
亭亭笔直无皴节，
磨捋形相一条铁。
市头格是无人别，
江海贱臣不拘绁。
垂窗挂影西窗缺，
稚子觅衣挑仰穴。
家童拾薪几拗折，
玉润犹沾玉垒雪。
碧鲜似染苌弘血，
蜀帝城边子规咽。
相如桥上文君绝，
往年策马降至尊，
七盘九折横剑门。
穆王八骏超昆仑，
安用冉冉孤生根。
圣人不贵难得货，
金玉珊瑚谁买恩。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="UU2QKsqmlE.html">下一篇</a>
				</div>
				<div class="old">
						<a href="gAqHkMo2wM.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>