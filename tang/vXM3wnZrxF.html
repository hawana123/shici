<!DOCTYPE html>
<html lang="zh-CN">
	<head>
<title>中华诗词网-岳麓山道林二寺行</title>
<meta charset="utf-8" />
<meta name="keywords" content="岳麓山道林二寺行 杜甫 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>岳麓山道林二寺行</h1>
			<div class="info"><span class="date">作者：杜甫</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
玉泉之南麓山殊，
道林林壑争盘纡。
寺门高开洞庭野，
殿脚插入赤沙湖。
五月寒风冷佛骨，
六时天乐朝香炉。
地灵步步雪山草，
僧宝人人沧海珠。
塔劫宫墙壮丽敌，
香厨松道清凉俱。
莲花交响共命鸟，
金榜双回三足乌。
方丈涉海费时节，
悬圃寻河知有无。
暮年且喜经行近，
春日兼蒙暄暖扶。
飘然斑白身奚适，
傍此烟霞茅可诛。
桃源人家易制度，
橘洲田土仍膏腴。
潭府邑中甚淳古，
太守庭内不喧呼。
昔遭衰世皆晦迹，
今幸乐国养微躯。
依止老宿亦未晚，
富贵功名焉足图。
久为野客寻幽惯，
细学何颙免兴孤。
一重一掩吾肺腑，
山鸟山花吾友于。
宋公放逐曾题壁，
物色分留与老夫。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="i8K1gRUAbo.html">下一篇</a>
				</div>
				<div class="old">
						<a href="JnPYM76jtu.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>