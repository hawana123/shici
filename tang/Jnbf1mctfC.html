<!DOCTYPE html>
<html lang="zh-CN">
	<head>
<title>中华诗词网-六年春遣怀八首</title>
<meta charset="utf-8" />
<meta name="keywords" content="六年春遣怀八首 元稹 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>六年春遣怀八首</h1>
			<div class="info"><span class="date">作者：元稹</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
伤禽我是笼中鹤，
沉剑君为泉下龙。
重纩犹存孤枕在，
春衫无复旧裁缝。
检得旧书三四纸，
高低阔狭粗成行。
自言并食寻高事，
唯念山深驿路长。
公无渡河音响绝，
已隔前春复去秋。
今日闲窗拂尘土，
残弦犹迸钿箜篌。
婢仆晒君馀服用，
娇痴稚女绕床行。
玉梳钿朵香胶解，
尽日风吹玳瑁筝。
伴客销愁长日饮，
偶然乘兴便醺醺。
怪来醒后傍人泣，
醉里时时错问君。
我随楚泽波中梗，
君作咸阳泉下泥。
百事无心值寒食，
身将稚女帐前啼。
童稚痴狂撩乱走，
绣球花仗满堂前。
病身一到繐帷下，
还向临阶背日眠。
小于潘岳头先白，
学取庄周泪莫多。
止竟悲君须自省，
川流前后各风波。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="BaQhvCAqoS.html">下一篇</a>
				</div>
				<div class="old">
						<a href="Mj2j7YOQwX.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>