<!DOCTYPE html>
<html lang="zh-CN">
	<head>
<title>中华诗词网-井底引银瓶</title>
<meta charset="utf-8" />
<meta name="keywords" content="井底引银瓶 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>井底引银瓶</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
井底引银瓶，
银瓶欲上丝绳绝。
石上磨玉簪，
玉簪欲成中央折。
瓶沉簪折知奈何？
似妾今朝与君别。
忆昔在家为女时，
人言举动有殊姿。
婵娟两鬓秋蝉翼，
宛转双蛾远山色。
笑随戏伴后园中，
此时与君未相识。
妾弄青梅凭短墙，
君骑白马傍垂杨。
墙头马上遥相顾，
一见知君即断肠。
知君断肠共君语，
君指南山松柏树。
感君松柏化为心，
暗合双鬟逐君去。
到君家舍五六年，
君家大人频有言。
聘则为妻奔是妾，
不堪主祀奉苹蘩。
终知君家不可住，
其奈出门无去处。
岂无父母在高堂？
亦有亲情满故乡。
潜来更不通消息，
今日悲羞归不得。
为君一日恩，
误妾百年身。
寄言痴小人家女，
慎勿将身轻许人！


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Sr15MbA3fJ.html">下一篇</a>
				</div>
				<div class="old">
						<a href="MzNzXo8y2i.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>