<!DOCTYPE html>
<html lang="zh-CN">
	<head>
<title>中华诗词网-醉春风</title>
<meta charset="utf-8" />
<meta name="keywords" content="醉春风 薛逢 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>醉春风</h1>
			<div class="info"><span class="date">作者：薛逢</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
去年春似今年春，
依旧野花愁杀人。
犍为县里古城上，
开是好花飞是尘。
戏蝶狂蜂相往返，
一枝花上声千万。
时节先从暖处开，
北枝未发南枝晚。
江城太守须髯苍，
忽然置酒开华堂。
歌儿舞女亦随后，
暂醉始知天地长。
顷年曾作东周掾，
同舍寻春屡开宴。
斗门亭上柳如丝，
洛水桥边月如练。
洛阳风俗不禁街，
骑马夜归香满怀。
坐客争吟云碧句，
美人醉赠珊瑚钗。
日往月来何草草，
今年又校三年老。
槽中骏马不能骑，
惆怅落花开满道。
为报时人知不知，
看花对酒定无疑。
君看野外孤坟下，
石羊石马是谁家？


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="fZXrRrBVQu.html">下一篇</a>
				</div>
				<div class="old">
						<a href="VZbrwtZuNm.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>