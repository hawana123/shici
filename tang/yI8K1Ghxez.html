<!DOCTYPE html>
<html lang="zh-CN">
	<head>
<title>中华诗词网-狱中书情上使君</title>
<meta charset="utf-8" />
<meta name="keywords" content="狱中书情上使君 程长文 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>狱中书情上使君</h1>
			<div class="info"><span class="date">作者：程长文</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
妾家本住鄱阳曲，
一片贞心比孤竹。
当年二八盛容仪。
红笺草隶恰如飞。
尽日闲窗刺绣坐，
有时极浦采莲归。
谁道居贫守都邑，
幽闺寂寞无人识。
海燕朝归衾枕寒，
山花夜落阶墀湿。
强暴之男何所为，
手持白刃向帘帏。
一命任从刀下死，
千金岂受暗中欺。
我心匪石情难转，
志夺秋霜意不移。
血溅罗衣终不恨，
疮黏锦袖亦何辞。
县僚曾未知情绪，
即便教人絷囹圄。
朱唇滴沥独衔冤，
玉箸阑干叹非所。
十月寒更堪思人，
一闻击柝一伤神。
高髻不梳云已散，
蛾眉罢扫月仍新。
三尺严章难可越，
百年心事向谁说。
但看洗雪出圜扉，
始信白圭无玷缺。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="kuOcIGuZIb.html">下一篇</a>
				</div>
				<div class="old">
						<a href="XWS4e1OAhD.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>