<!DOCTYPE html>
<html lang="zh-CN">
	<head>
<title>中华诗词网-寄韦珩</title>
<meta charset="utf-8" />
<meta name="keywords" content="寄韦珩 柳宗元 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>寄韦珩</h1>
			<div class="info"><span class="date">作者：柳宗元</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
初拜柳州出东郊，
道旁相送皆贤豪。
回眸炫晃别群玉，
独赴异域穿蓬蒿。
炎烟六月咽口鼻，
胸鸣肩举不可逃。
桂州西南又千里，
漓水斗石麻兰高。
阴森野葛交蔽日，
悬蛇结虺如蒲萄。
到官数宿贼满野，
缚壮杀老啼且号。
饥行夜坐设方略，
笼铜枹鼓手所操。
奇疮钉骨状如箭，
鬼手脱命争纤毫。
今年噬毒得霍疾，
支心搅腹戟与刀。
迩来气少筋骨露，
苍白瀄汩盈颠毛。
君今矻矻又窜逐，
辞赋已复穷诗骚。
神兵庙略频破虏，
四溟不日清风涛。
圣恩倘忽念地苇，
十年践蹈久已劳。
幸因解网入鸟兽，
毕命江海终游遨。
愿言未果身益老，
起望东北心滔滔。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="SIdgmws5iK.html">下一篇</a>
				</div>
				<div class="old">
						<a href="W6bwoAxDT3.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>