<!DOCTYPE html>
<html lang="zh-CN">
	<head>
<title>中华诗词网-牡丹芳</title>
<meta charset="utf-8" />
<meta name="keywords" content="牡丹芳 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>牡丹芳</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
牡丹芳，
牡丹芳，
黄金蕊绽红玉房。
千片赤英霞烂烂，
百枝绛点灯煌煌。
照地初开锦绣段，
当风不结兰麝囊。
仙人琪树白无色，
王母桃花小不香。
宿露轻盈泛紫艳，
朝阳照耀生红光。
红紫二色间深浅，
向背万态随低昂。
映叶多情隐羞面，
卧丛无力含醉妆。
低娇笑容疑掩口，
凝思怨人如断肠。
浓姿贵彩信奇绝，
杂卉乱花无比方。
石竹金钱何细碎，
芙蓉芍药苦寻常。
遂使王公与卿士，
游花冠盖日相望。
庳车软舆贵公主，
香衫细马豪家郎。
卫公宅静闭东院，
西明寺深开北廊。
戏蝶双舞看人久，
残莺一声春日长。
共愁日照芳难驻，
仍张帷幕垂阴凉。
花开花落二十日，
一城之人皆若狂。
三代以还文胜质，
人心重华不重实。
重华直至牡丹芳，
其来有渐非今日。
元和天子忧农桑，
恤下动天天降祥。
去岁嘉禾生九穗，
田中寂寞无人至。
今年瑞麦分两岐，
君心独喜无人知。
无人知，
可叹息。
我愿暂求造化力，
减却牡丹妖艳色。
少回卿士爱花心，
同似吾君忧稼穑。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="mEc7Vy7Qbk.html">下一篇</a>
				</div>
				<div class="old">
						<a href="rqgePkWrDx.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>