<!DOCTYPE html>
<html lang="zh-CN">
	<head>
<title>中华诗词网-冯燕歌</title>
<meta charset="utf-8" />
<meta name="keywords" content="冯燕歌 司空图 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>冯燕歌</h1>
			<div class="info"><span class="date">作者：司空图</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
魏中义士有冯燕，
游侠幽并最少年。
避仇偶作滑台客，
嘶风跃马来翩翩。
此时恰遇莺花月，
堤上轩车昼不绝。
两面高楼语笑声，
指点行人情暗结。
掷果潘郎谁不慕，
朱门别见红妆露。
故故推门掩不开，
似教欧轧传言语。
冯生敲镫袖笼鞭，
半拂垂杨半惹烟。
树间春鸟知人意，
的的心期暗与传。
传道张婴偏嗜酒，
从此香闺为我有。
梁间客燕正相欺，
屋上鸣鸠空自斗。
婴归醉卧非仇汝，
岂知负过人怀惧。
燕依户扇欲潜逃，
巾在枕傍指令取。
谁言狼戾心能忍，
待我情深情不隐。
回身本谓取巾难，
倒柄方知授霜刃。
凭君抚剑即迟疑，
自顾平生心不欺。
尔能负彼必相负，
假手他人复在谁？
窗间红艳犹可掬，
熟视花钿情不足。
唯将大义断胸襟，
粉颈初回如切玉。
凤凰钗碎各分飞，
怨魄娇魂何处追，
凌波如唤游金谷，
羞彼揶揄泪满衣。
新人藏匿旧人起，
白昼喧呼骇邻里。
诬执张婴不自明，
贵免生前遭考捶。
官将赴市拥红尘，
掉臂人来擗看人。
传声莫遣有冤滥，
盗杀婴家即我身。
初闻僚吏翻疑叹，
呵叱风狂词不变。
缧囚解缚犹自疑，
疑是梦中方脱免。
未死劝君莫浪言，
临危不顾始知难。
已为不平能割爱，
更将身命救深冤。
白马贤侯贾相公，
长悬金帛募才雄。
拜章请赎冯燕罪，
千古三河激义风。
黄河东注无时歇，
注尽波澜名不灭。
为感词人沈下贤，
长歌更与分明说。
此君精爽知犹在，
长与人间留炯诫。
铸作金燕香作堆，
焚香酬酒听歌来。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="2VzmoJARvz.html">下一篇</a>
				</div>
				<div class="old">
						<a href="WHxGilKNba.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>