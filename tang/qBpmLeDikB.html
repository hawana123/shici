<!DOCTYPE html>
<html lang="zh-CN">
	<head>
<title>中华诗词网-战秋辞</title>
<meta charset="utf-8" />
<meta name="keywords" content="战秋辞 陆龟蒙 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>战秋辞</h1>
			<div class="info"><span class="date">作者：陆龟蒙</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
八月空堂，
前临隙荒。
抽关散扇，
晨乌未光。
左右物态，
森疏强梁。
天随子爽駴恂栗，
恍军庸之我当。
濠然而沟，
垒然而墙。
纛然而桂，
队然而篁。
杉巉攒矛，
蕉标建常。
槁艾矢束，
矫蔓弦张。
蛙合助吹，
鸟分启行。
若革进而金止，
固违阴而就阳。
无何，
云颜师，
风旨伯。
苍茫惨澹，
隳危摵划。
烟蒙上焚，
雨阵下棘。
如濠者注，
如垒者辟；
如纛者亚，
如队者析；
如矛者折，
如常者拆；
如矢者仆，
如弦者磔；
如吹者喑，
如行者惕。
石有发兮尽累，
木有耳兮咸馘。
云风雨烟，
乘胜之势骄；
杉篁蕉蔓，
败北之气摵。
天随子曰：吁，
秋无神则已，
如其有神，
吾为尔羞之。
南北畿圻，
盗兴五期。
方州大都，
虎节龙旗。
瓦解冰碎，
瓜分豆离。
斧抵耋老，
干穿乳儿。
昨宇今烬，
朝人暮尸。
万犊一啖，
千仓一炊。
扰践边朔，
歼伤蜑夷。
制质守帅，
披攘城池。
弓弮不刓，
甲缀不离。
凶渠歌笑，
裂地无疑。
天有四序，
秋为司刑。
少昊负扆，
亲朝百灵。
蓐收相臣，
太白将星。
可霾可电，
可风可霆。
可堑溺颠陷，
可夭札迷冥。
曾忘鏖剪，
自意澄宁。
苟蜡礼之云责，
触天怒而谁丁，
奈何欺荒庭？
凌坏砌，
摋崇茝，
批宿蕙，
揭编茅而逞力，
断纬萧而作势，
不过约弱欹垂，
戕残废替。
可谓弃其本而趋其末，
舍其大而从其细也。
辞犹未已，
色若愧耻，
于是堕者止，
偃者起。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="7XeuLZKyrD.html">下一篇</a>
				</div>
				<div class="old">
						<a href="nW0KrZOAy3.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>