<!DOCTYPE html>
<html lang="zh-CN">
	<head>
<title>中华诗词网-唐享昊天乐十二首</title>
<meta charset="utf-8" />
<meta name="keywords" content="唐享昊天乐十二首 武则天 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>唐享昊天乐十二首</h1>
			<div class="info"><span class="date">作者：武则天</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
奠璧郊坛昭大礼，
锵金拊石表虔诚。
始奏承云娱帝赏，
复歌调露畅韶英。
瞻紫极，
望玄穹。
翘至恳，
罄深衷。
听虽远，
诚必通。
垂厚泽，
降云宫。
荷恩承顾托，
执契恭临抚。
庙略静边荒，
天兵曜神武。
有截资先化，
无为遵旧矩。
祯符降昊穹，
大业光寰宇。
昭昭上帝，
穆穆下临。
礼崇备物，
乐奏锵金。
兰羞委荐，
桂醑盈斟。
敢希明德，
幸罄庄心。
尊浮九酝，
礼备三周。
陈诚菲奠，
契福神猷。
乾仪混成冲邃，
天道下济高明，
闓阳晨披紫阙，
太一晓降黄庭。
圜坛敢申昭报，
方璧冀殿虔情。
丹襟式敷衷恳，
玄鉴庶察微诚。
肃肃祀典，
邕邕礼秩。
三献已周，
九成斯毕。
爰撤其俎，
载迁其实。
或升或降，
惟诚惟质。
式乾路，
辟天扉。
回日驭，
动云衣。
登金阙，
入紫微。
望仙驾，
仰恩徽。
礼终肆类，
乐阕九成。
仰惟明德，
敢荐非馨。
顾惭菲奠，
久驰云輧。
瞻荷灵泽，
悚恋兼盈。
巍巍睿业广，
赫赫圣基隆。
菲德承先顾，
祯符萃眇躬。
铭开武岩侧，
图荐洛川中。
微诚讵幽感，
景命忽昭融。
有怀惭紫极，
无以谢玄穹。
朝坛雾卷，
曙岭烟沉。
爰设筐币，
式表诚心。
筵辉丽璧，
乐畅和音。
仰惟灵鉴，
俯察翘襟。
太阴凝至化，
真耀蕴轩仪。
德迈娥台敞，
仁高似幄披。
扪天遂启极，
梦日乃升曦。
以上武则天作品《唐享昊天乐》共12首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="NZ7tGp8gBA.html">下一篇</a>
				</div>
				<div class="old">
						<a href="QYYJAGejm2.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>