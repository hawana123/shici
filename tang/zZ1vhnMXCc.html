<!DOCTYPE html>
<html lang="zh-CN">
	<head>
<title>中华诗词网-山枇杷</title>
<meta charset="utf-8" />
<meta name="keywords" content="山枇杷 元稹 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>山枇杷</h1>
			<div class="info"><span class="date">作者：元稹</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
山枇杷，
花似牡丹殷泼血。
往年乘传过青山，
正值山花好时节。
压枝凝艳已全开，
映叶香苞才半裂。
紧搏红袖欲支颐，
慢解绛囊初破结。
金线丛飘繁蕊乱，
珊瑚朵重纤茎折。
因风旋落裙片飞，
带日斜看目精热。
亚水依岩半倾侧，
笼云隐雾多愁绝。
绿珠语尽身欲投，
汉武眼穿神渐灭。
秾姿秀色人皆爱，
怨媚羞容我偏别。
说向闲人人不听，
曾向乐天时一说。
昨来谷口先相问，
及到山前已消歇。
左降通州十日迟，
又与幽花一年别。
山枇杷，
尔托深山何太拙。
天高万里看不精，
帝在九重声不彻。
园中杏树良人醉，
陌上柳枝年少折。
因尔幽芳喻昔贤，
磻谿冷坐权门咽。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="flxM90S7vh.html">下一篇</a>
				</div>
				<div class="old">
						<a href="qrmU4QuTCR.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>