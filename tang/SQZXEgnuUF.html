<!DOCTYPE html>
<html lang="zh-CN">
	<head>
<title>中华诗词网-姑苏怀古送秀才下第归江南</title>
<meta charset="utf-8" />
<meta name="keywords" content="姑苏怀古送秀才下第归江南 刘商 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>姑苏怀古送秀才下第归江南</h1>
			<div class="info"><span class="date">作者：刘商</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
姑苏台枕吴江水，
层级鳞差向天倚。
秋高露白万林空，
低望吴田三百里。
当时雄盛如何比，
千仞无万根立平地。
台前夹月吹玉鸾，
台上迎凉撼金翠。
银河倒泻君王醉，
滟酒峨冠眄西子。
宫娃酣态舞娉婷，
香飙四飒青城坠。
伍员结舌长嘘嚱，
忠谏无因到君耳。
城乌啼尽海霞销，
深掩金屏日高睡。
王道潜隳伍员死，
可叹斗间瞻王气。
会稽勾践拥长矛，
万马鸣蹄扫空垒。
瓦解冰销真可耻，
凝艳妖芳安足恃。
可怜荒堞晚冥濛，
麋鹿呦呦达遗址。
君怀逸气还东吴，
吟狂日日游姑苏。
兴来下笔到奇景，
瑶盘迸洒蛟人珠。
大鹏矫翼翻云衢，
嵩峰霁后凌天孤。
海潮秋打罗刹石，
月魄夜当彭蠡湖。
有时凝思家虚无，
霓幢仿佛游仙都。
琳琅暗戛玉华殿，
天香静袅金芙蕖。
君声日下闻来久，
清赡何人敢敌手。
我逃名迹遁西林，
不得灞陵倾别酒。
莫便五湖为隐沦，
年年三十升仙人。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="t3nbXjpAsH.html">下一篇</a>
				</div>
				<div class="old">
						<a href="R4WrFmsATj.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>