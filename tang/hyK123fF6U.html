<!DOCTYPE html>
<html lang="zh-CN">
	<head>
<title>中华诗词网-携仙箓九首</title>
<meta charset="utf-8" />
<meta name="keywords" content="携仙箓九首 司空图 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>携仙箓九首</h1>
			<div class="info"><span class="date">作者：司空图</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
岳北秋空渭北川，
晴云渐薄薄如烟。
坐来还见微风起，
吹散残阳一片蝉。
一半晴空一半云，
远笼仙掌日初曛。
洞天有路不知处，
绝顶异香难更闻。
决事还须更事酬，
清谭妙理一时休。
渔翁亦被机心误，
眼暗汀边结钓钩。
迹不趋时分不侯，
功名身外最悠悠。
听君总画麒麟阁，
还我闲眠舴艋舟。
仙凡路阻两难留，
烟树人间一片秋。
若道阴功能济活，
且将方寸自焚修。
若有阴功救未然，
玉皇品籍亦搜贤。
应知谭笑还高谢，
别就沧洲赞上仙。
英名何用苦搜奇，
不朽才销一句诗。
却赖风波阻三岛，
老臣犹得恋明时。
剪取红云剩写诗，
年年高会趁花时。
水精楼阁分明见，
只欠霞浆别著旗。
此生得作太平人，
只向尘中便出尘。
移取碧桃花万树，
年年自乐故乡春。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="1MeS5gERQe.html">下一篇</a>
				</div>
				<div class="old">
						<a href="nTQ5UzemLV.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>