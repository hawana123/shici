<!DOCTYPE html>
<html lang="zh-CN">
	<head>
<title>中华诗词网-折杨柳七首</title>
<meta charset="utf-8" />
<meta name="keywords" content="折杨柳七首 段成式 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>折杨柳七首</h1>
			<div class="info"><span class="date">作者：段成式</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
枝枝交影锁长门，
嫩色曾沾雨露恩。
凤辇不来春欲尽，
空留莺语到黄昏。
水殿年年占早芳，
柔条偏惹御炉香。
而今万乘多巡狩，
辇路无阴绿草长。
玉楼烟薄不胜芳，
金屋寒轻翠带长。
公子骅骝往何处，
绿阴堪系紫游缰。
嫩叶初齐不耐寒，
风和时拂玉栏干。
君王去日曾攀折，
泣雨伤春翠黛残。
微黄才绽未成阴，
绣户珠帘相映深。
长恨早梅无赖极，
先将春色出前林。
隋家堤上已成尘，
汉将营边不复春。
只向江南并塞北，
酒旗相伴惹行人。
陌上河边千万枝，
怕寒愁雨尽低垂。
黄金穟短人多折，
已恨东风不展眉。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="cURCp4Cgsv.html">下一篇</a>
				</div>
				<div class="old">
						<a href="zksvZQ6rp8.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>