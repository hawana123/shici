<!DOCTYPE html>
<html lang="zh-CN">
	<head>
<title>中华诗词网-喜弟淑再至为长歌</title>
<meta charset="utf-8" />
<meta name="keywords" content="喜弟淑再至为长歌 李渤 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>喜弟淑再至为长歌</h1>
			<div class="info"><span class="date">作者：李渤</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
前年别时秋九月，
白露吹霜金吹烈。
离鸿一别影初分，
泪袖双挥心哽咽。
别来几度得音书，
南岳知□□□□。
庐山峨峨倚天碧，
捧排空崖千万尺。
社榜长题高士名，
食堂每记云山迹。
我本开云此山住，
偶为名利相萦误。
自负心机四十年，
羞闻社客山中篇。
忧时魂梦忆归路，
觉来疑在林中眠。
昨日亭前乌鹊喜，
果得今朝尔来此。
吾吟行路五十篇，
尽说江南数千里。
自怜兄弟今五人，
共萦儒素家尚贫。
虽然廪饩各不一，
就中总免拘常伦。
长兄年少曾落托，
拔剑沙场随卫霍。
口里虽谭周孔文，
怀中不舍孙吴略。
次兄一生能苦节，
夏聚流萤冬映雪。
非论疾恶志如霜，
更觉临泉心似铁。
第三之兄更奇异，
昂昂独负青云志。
下看金玉不如泥，
肯道王侯身可贵。
却愁清逸不干时，
高踪大器无人知。
倘逢感激许然诺，
必能万古留清规。
念尔年来方二十，
夙夜孜孜能独立。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="VnA1YoZYuq.html">下一篇</a>
				</div>
				<div class="old">
						<a href="QfM5tAKGYa.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>