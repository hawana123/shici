<!DOCTYPE html>
<html lang="zh-CN">
	<head>
<title>中华诗词网-小童薛阳陶吹觱篥歌</title>
<meta charset="utf-8" />
<meta name="keywords" content="小童薛阳陶吹觱篥歌 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>小童薛阳陶吹觱篥歌</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
剪削干芦插寒竹，
九孔漏声五音足。
近来吹者谁得名？
关璀老死李衮生。
衮今又老谁其嗣？
薛氏乐童年十二。
指点之下师授声，
含嚼之间天与气。
润州城高霜月明，
吟霜思月欲发声。
山头江底何悄悄，
猿鸟不喘鱼龙听。
翕然声作疑管裂，
诎然声尽疑刀截。
有时婉软无筋骨，
有时顿挫生棱节。
急声圆转促不断，
轹轹辚辚似珠贯。
缓声展引长有条，
有条直直如笔描。
下声乍坠石沉重，
高声忽举云飘萧。
明旦公堂陈宴席，
主人命乐娱宾客。
碎丝细竹徒纷纷，
宫调一声雄出群。
众声覼缕不落道，
有如部伍随将军。
嗟尔阳陶方稚齿，
下手发声已如此。
若教头白吹不休，
但恐声名压关李。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="uHo7DyxDpi.html">下一篇</a>
				</div>
				<div class="old">
						<a href="hJv8C7uMhw.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>