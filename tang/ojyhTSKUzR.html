<!DOCTYPE html>
<html lang="zh-CN">
	<head>
<title>中华诗词网-雪中晏起偶咏所怀兼呈张常侍韦……</title>
<meta charset="utf-8" />
<meta name="keywords" content="雪中晏起偶咏所怀兼呈张常侍韦…… 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>雪中晏起偶咏所怀兼呈张常侍韦……</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
穷阴苍苍雪雰雰，
雪深没胫泥埋轮。
东家典钱归碍夜，
南家贳米出凌晨。
我独何者无此弊，
复帐重衾暖若春。
怕寒放懒不肯动，
日高眠足方频伸。
瓶中有酒炉有炭，
瓮中有饭庖有薪。
奴温婢饱身晏起，
致兹快活良有因。
上无皋陶伯益廊庙材，
的不能匡君辅国活生民。
下无巢父许由箕颍操，
又不能食薇饮水自苦辛。
君不见南山悠悠多白云，
又不见西京浩浩唯红尘。
红尘闹热白云冷，
好于冷热中间安置身。
三年侥幸忝洛尹，
两任优稳为商宾。
非贤非愚非智慧，
不贵不富不贱贫。
冉冉老去过六十，
腾腾闲来经七春。
不知张韦与皇甫，
私唤我作何如人。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="peIL2opCNq.html">下一篇</a>
				</div>
				<div class="old">
						<a href="GdngeJ42tP.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>