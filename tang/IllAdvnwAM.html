<!DOCTYPE html>
<html lang="zh-CN">
	<head>
<title>中华诗词网-薛端薛复筵简薛华醉歌</title>
<meta charset="utf-8" />
<meta name="keywords" content="薛端薛复筵简薛华醉歌 杜甫 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>薛端薛复筵简薛华醉歌</h1>
			<div class="info"><span class="date">作者：杜甫</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
文章有神交有道，
端复得之名誉早。
爱客满堂尽豪翰，
开筵上日思芳草。
安得健步移远梅，
乱插繁花向晴昊。
千里犹残旧冰雪，
百壶且试开怀抱。
垂老恶闻战鼓悲，
急觞为缓忧心捣。
少年努力纵谈笑，
看我形容已枯槁。
坐中薛华善醉歌，
歌辞自作风格老。
近来海内为长句，
汝与山东李白好。
何刘沈谢力未工，
才兼鲍昭愁绝倒。
诸生颇尽新知乐，
万事终伤不自保。
气酣日落西风来，
愿吹野水添金杯。
如渑之酒常快意，
亦知穷愁安在哉。
忽忆雨时秋井塌，
古人白骨生青苔，
如何不饮令心哀。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="JPyDlwb0IJ.html">下一篇</a>
				</div>
				<div class="old">
						<a href="JpFblN4BjM.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>