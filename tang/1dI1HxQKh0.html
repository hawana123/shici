<!DOCTYPE html>
<html lang="zh-CN">
	<head>
<title>中华诗词网-九日五首</title>
<meta charset="utf-8" />
<meta name="keywords" content="九日五首 杜甫 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>九日五首</h1>
			<div class="info"><span class="date">作者：杜甫</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
重阳独酌杯中酒，
抱病起登江上台。
竹叶于人既无分，
菊花从此不须开。
殊方日落玄猿哭，
旧国霜前白雁来。
弟妹萧条各何往，
干戈衰谢两相催。
旧日重阳日，
传杯不放杯。
即今蓬鬓改，
但愧菊花开。
北阙心长恋，
西江首独回。
茱萸赐朝士，
难得一枝来。
旧与苏司业，
兼随郑广文。
采花香泛泛，
坐客醉纷纷。
野树歌还倚，
秋砧醒却闻。
欢娱两冥漠，
西北有孤云。
故里樊川菊，
登高素浐源。
他时一笑后，
今日几人存。
巫峡蟠江路，
终南对国门。
系舟身万里，
伏枕泪双痕。
为客裁乌帽，
从儿具绿尊。
佳辰对群盗，
愁绝更谁论。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="5gI04xHrzx.html">下一篇</a>
				</div>
				<div class="old">
						<a href="Fh1paFXkLW.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>