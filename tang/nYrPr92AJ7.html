<!DOCTYPE html>
<html lang="zh-CN">
	<head>
<title>中华诗词网-旅馆雪晴，又睹新月，众兴所感……</title>
<meta charset="utf-8" />
<meta name="keywords" content="旅馆雪晴，又睹新月，众兴所感…… 权德舆 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>旅馆雪晴，又睹新月，众兴所感……</h1>
			<div class="info"><span class="date">作者：权德舆</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
寥寥深夜雪初晴，
楼上云开月渐明。
池中片影依稀见，
帘外清光远近生。
皎皎晴空疑破镜，
广庭积素偏相映。
珠帘卷却光更深，
玉指持来色逾净。
梦觉青楼最可怜，
婵娟素魄满寒天。
天地寥寥同一色，
秦淮楚江无限极。
归鸿断猿何处声，
深闺旅馆遥相忆。
长安五侯华阁开，
嘉宾列坐倾金罍。
赏明月，
玩流雪，
纤手蛾眉座中设，
清歌一声无断绝。
夜已央，
乐未阑。
狐裘兽炭不知寒，
珠环翠珮声珊珊。
履舄纷纭桂袖攒，
朱颜倚醉尽君欢。
人生少年全不久，
相看且劝杯中酒。
丈夫富贵自有期，
映雪读书徒白首。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="MopSh3f6UX.html">下一篇</a>
				</div>
				<div class="old">
						<a href="7wIAQgK5jQ.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>