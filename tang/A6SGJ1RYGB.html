<!DOCTYPE html>
<html lang="zh-CN">
	<head>
<title>中华诗词网-酬殷明佐见赠五云裘歌</title>
<meta charset="utf-8" />
<meta name="keywords" content="酬殷明佐见赠五云裘歌 李白 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>酬殷明佐见赠五云裘歌</h1>
			<div class="info"><span class="date">作者：李白</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
我吟谢脁诗上语，
朔风飒飒吹飞雨。
谢脁已没青山空，
后来继之有殷公。
粉图珍裘五云色，
晔如晴天散彩虹。
文章彪炳光陆离，
应是素娥玉女之所为。
轻如松花落金粉，
浓似苔锦含碧滋。
远山积翠横海岛，
残霞飞丹映江草。
凝毫采掇花露容，
几年功成夺天造。
故人赠我我不违，
著令山水含清晖。
顿惊谢康乐，
诗兴生我衣。
襟前林壑敛暝色，
袖上云霞收夕霏。
群仙长叹惊此物，
千崖万岭相萦郁。
身骑白鹿行飘飖，
手翳紫芝笑披拂。
相如不足跨鹔鹴，
王恭鹤氅安可方。
瑶台雪花数千点，
片片吹落春风香。
为君持此凌苍苍，
上朝三十六玉皇。
下窥夫子不可及，
矫首相思空断肠。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="ZQLo7r6gWB.html">下一篇</a>
				</div>
				<div class="old">
						<a href="IUtzrLrCmL.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>