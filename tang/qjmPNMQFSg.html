<!DOCTYPE html>
<html lang="zh-CN">
	<head>
<title>中华诗词网-劝酒</title>
<meta charset="utf-8" />
<meta name="keywords" content="劝酒 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>劝酒</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
昨与美人对尊酒，
朱颜如花腰似柳。
今与美人倾一杯，
秋风飒飒头上来。
年光似水向东去，
两鬓不禁白日催。
东邻起楼高百尺，
璇题照日光相射。
珠翠无非二八人，
盘筵何啻三千客。
邻家儒者方下帷，
夜诵古书朝忍饥。
身年三十未入仕，
仰望东邻安可期。
一朝逸翮乘风势，
金榜高张登上第。
春闱未了冬登科，
九万抟风谁与继。
不逾十稔居台衡，
门前车马纷纵横。
人人仰望在何处，
造化笔头云雨生。
东邻高楼色未改，
主人云亡息犹在。
金玉车马一不存，
朱门更有何人待。
墙垣反锁长安春，
楼台渐渐属西邻。
松篁薄暮亦栖鸟，
桃李无情还笑人。
忆昔东邻宅初构，
云甍彩栋皆非旧。
玳瑁筵前翡翠栖，
芙蓉池上鸳鸯斗。
日往月来凡几秋，
一衰一盛何悠悠。
但教帝里笙歌在，
池上年年醉五侯。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="KaqfQquyfU.html">下一篇</a>
				</div>
				<div class="old">
						<a href="8lzbrdqXZJ.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>