<!DOCTYPE html>
<html lang="zh-CN">
	<head>
<title>中华诗词网-夜会问答十</title>
<meta charset="utf-8" />
<meta name="keywords" content="夜会问答十 皮日休 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>夜会问答十</h1>
			<div class="info"><span class="date">作者：皮日休</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
寒夜清，
帘外迢迢星斗明。
况有萧闲洞中客，
吟为紫凤呼凰声。
瘿木杯，
杉赘楠瘤刳得来。
莫怪家人畔边笑，
渠心只爱黄金罍。
落霞琴，
寥寥山水扬清音。
玉皇仙驭碧云远，
空使松风终日吟。
莲花烛，
亭亭嫩蕊生红玉。
不知含泪怨何人，
欲问无由得心曲。
金火障，
红兽飞来射罗幌。
夜来斜展掩深炉，
半睡芙蓉香荡漾。
忆山月，
前溪后溪清复绝。
看看又及桂花时，
空寄子规啼处血。
锦鲸荐，
碧香红腻承君宴。
几度闲眠却觉来，
彩鳞飞出云涛面。
怀溪云，
漠漠闲笼鸥鹭群。
有时日暮碧将合，
还被鱼舟来触分。
霜中笛，
落梅一曲瑶华滴。
不知青女是何人，
三奏未终头已白。
月下桥，
风外拂残衰柳条。
倚栏杆处独自立，
青翰何人吹玉箫？


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="wbA0wJbxGh.html">下一篇</a>
				</div>
				<div class="old">
						<a href="6fAYJMxPeB.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>