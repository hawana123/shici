<!DOCTYPE html>
<html lang="zh-CN">
	<head>
<title>中华诗词网-苦热行</title>
<meta charset="utf-8" />
<meta name="keywords" content="苦热行 僧鸾 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>苦热行</h1>
			<div class="info"><span class="date">作者：僧鸾</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
烛龙衔火飞天地，
平陆无风海波沸。
彤云叠叠耸奇峰，
焰焰流光热凝翠。
烟岛抟鹏亸双翅，
羲和赫怒强总辔。
饮流夸父毙长途，
如见当中印王字。
明明夜西朝又东，
古来有道仍再中。
扶桑老叶蔽不得，
辉华直欲凌苍空。
行人挥汗翻成雨，
口燥喉干嗌尘土。
西郊云色昼冥冥，
如何不救生灵苦。
何山怪木藏蛟龙，
缩鳞卷鬣为乖慵。
不发滂泽注天下，
欲使风雷何所从。
旱苗原上枯成焰，
岳灵徒祝无神验。
豪家帘外唤清风，
水纹明角铺长簟。
玉扇画堂凝夜秋，
歌艳绕梁催莫愁。
阳乌落尽酒不醒，
扶上西园当月楼。
废田暍死非吾属，
库有黄金仓有粟。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="XdZNjrZVWF.html">下一篇</a>
				</div>
				<div class="old">
						<a href="vwtFoIXCtT.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>