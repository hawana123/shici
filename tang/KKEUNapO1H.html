<!DOCTYPE html>
<html lang="zh-CN">
	<head>
<title>中华诗词网-禽虫十二章并序</title>
<meta charset="utf-8" />
<meta name="keywords" content="禽虫十二章并序 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>禽虫十二章并序</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
庄列寓言，
风骚比兴，
多假虫鸟以为筌蹄。
故诗义始于关雎鹊巢，
道说先乎鲲鹏蜩(晏鸟)之类是也。
予闲居，
乘兴偶作一十二章，
颇类志怪放言，
每章可致一哂，
一哂之外，
亦有以自警其衰耄封执之惑焉。
顷如此作，
多与故人微之梦得共之。
微之梦得尝云：此乃九奏中新声，
八珍中异味也。
有旨哉！
今则独吟，
想二君在目，
能无恨乎！
燕违戊巳鹊避岁，
兹事因何羽族知。
疑有凤凰颁鸟历，
一时一日不参差。
水中科斗长成蛙，
林下桑虫老作蛾。
蛙跳蛾舞仰头笑，
焉用鹍鹏鳞羽多。
江鱼群从称妻妾，
塞雁联行号弟兄。
但恐世间真眷属，
亲疏亦是强为名。
蚕老茧成不庇身，
蜂饥蜜熟属他人。
须知年老忧家者，
恐是二虫虚苦辛。
阿阁鹓鸾田舍乌，
妍蚩贵贱两悬殊。
如何闭向深笼里，
一种摧颓触四隅。
兽中刀枪多怒吼，
鸟遭罗弋尽哀鸣。
羔羊口在缘何事，
暗死屠门无一声。
蟭螟杀敌蚊巢上，
蛮触交争蜗角中。
应是诸天观下界，
一微尘内斗英雄。
蟏蛸网上罥蜉蝣，
反覆相持死始休。
何异浮生临老日，
一弹指顷报恩雠。
蚁王化饭为臣妾，
蜾母偷虫作子孙。
彼此假名非本物，
其间何怨复何恩。
豆苗鹿嚼解乌毒，
艾叶雀衔夺燕巢。
鸟兽不曾看本草，
谙知药性是谁教。
一鼠得仙生羽翼，
众鼠相看有羡色。
岂知飞上未半空，
已作乌鸢口中食。
鹅乳养雏遗在水，
鱼心想子变成鳞。
细微幽隐何穷事，
知者唯应是圣人。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="3bx69obRjs.html">下一篇</a>
				</div>
				<div class="old">
						<a href="5ypVMoUbAM.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>