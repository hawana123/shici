<!DOCTYPE html>
<html lang="zh-CN">
	<head>
<title>中华诗词网-从军行</title>
<meta charset="utf-8" />
<meta name="keywords" content="从军行 贺朝 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>从军行</h1>
			<div class="info"><span class="date">作者：贺朝</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
朔胡乘月寇边城，
军书插羽刺中京。
天子金坛拜飞将，
单于玉塞振佳兵。
骑射先鸣推任侠，
龙韬决胜伫时英。
闻有河湟客，
愔愔理帷帟。
常山启霸图，
汜水先天策，
衔珠浴铁向桑干，
衅旗膏剑指乌丸。
鸣鸡已报关山晓，
来雁遥传沙塞寒。
直为甘心从苦节，
陇头流水鸣呜咽。
边树萧萧不觉春，
天山漠漠长飞雪。
鱼丽阵接塞云平，
雁翼营通海月明。
始看晋幕飞鹅入，
旋闻齐垒啼乌声。
自从一戍燕支山，
春光几度晋阳关。
金河未转青丝骑，
玉箸应啼红粉颜。
鸿归燕相续，
池边芳草绿。
已见氛清细柳营，
莫更春歌落梅曲。
烽沉灶减静边亭，
海晏山空肃已宁。
行望凤京旋凯捷，
重来麟阁画丹青。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Mvx5cyljsq.html">下一篇</a>
				</div>
				<div class="old">
						<a href="ZVBiN6Um90.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>