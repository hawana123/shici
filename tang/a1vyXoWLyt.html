<!DOCTYPE html>
<html lang="zh-CN">
	<head>
<title>中华诗词网-放言五首并序</title>
<meta charset="utf-8" />
<meta name="keywords" content="放言五首并序 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>放言五首并序</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
元九在江陵时，
有《放言》长句诗五首，
韵高而体律，
意古而词新。
予每咏之，
甚觉有味，
虽前辈深于诗者，
未有此作。
唯李颀有云：“济水至清河自浊，
周公大圣接舆狂。
”斯句近之矣。
予出佐浔阳，
未届所任，
舟中多暇，
江上独吟，
因缀五篇，
以续其意耳。
朝真暮伪何人辨？
古往今来底是无？
但爱臧生能诈圣，
可知宁子解佯愚？
草营有耀终非火，
荷露虽团岂是珠！
不取燔柴兼照乘，
可怜光彩亦何珠？
世途倚伏都无定，
尘网牵缠卒未休。
祸福回还车转毂，
荣枯反覆手藏钩。
龟灵未免刳肠患，
马失应无折足忧。
不信君看弈棋者，
输赢须待局终头。
赠君一法决狐疑，
不用钻龟与祝蓍。
试玉要烧三日满，
辨材须待七年期。
周公恐惧流言后，
王莽谦恭未篡时。
向使当初身便死，
一生真伪复谁知？
谁家第宅成还破？
何处亲宾哭复歌？
昨日屋头堪炙手，
今朝门外好张罗。
北邙未省留闲地，
东海何曾有定波。
莫笑贫贱夸富贵，
共成枯骨两如何。
泰山不要欺毫末，
颜子无心羡老彭。
松树千年终是朽，
槿花一日自为荣。
何须恋世常忧死，
亦莫嫌身漫厌生。
生去死来都是幻，
幻人哀乐系何情？


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="56u7SQHauF.html">下一篇</a>
				</div>
				<div class="old">
						<a href="Z6ylqCgybJ.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>