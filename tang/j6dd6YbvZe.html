<!DOCTYPE html>
<html lang="zh-CN">
	<head>
<title>中华诗词网-杂曲歌辞·渭城少年行</title>
<meta charset="utf-8" />
<meta name="keywords" content="杂曲歌辞·渭城少年行 崔颢 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>杂曲歌辞·渭城少年行</h1>
			<div class="info"><span class="date">作者：崔颢</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
洛阳二月梨花飞，
秦地行人春忆归。
扬鞭走马城南陌，
朝逢驿使秦川客。
驿使前日发章台，
传道长安春早来。
棠梨宫中燕初至，
葡萄馆里花正开。
念此使人归更早，
三月便达长安道。
长安道上春可怜，
摇风荡日曲河边。
万户楼台临渭水，
五陵花柳满秦川。
秦川寒食盛繁华，
游子春来喜见花。
斗鸡下杜尘初合，
走马章台日半斜。
章台帝城称贵里，
青楼日晚歌钟起。
贵里豪家白马骄，
五陵年少不相饶。
双双挟弹来金市，
两两鸣鞭上渭桥。
渭城桥头酒新熟，
金鞍白马谁家宿。
可怜锦瑟筝琵琶，
玉台清酒就君家。
小妇春来不解羞，
娇歌一曲杨柳花。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="9y8mUE4LYt.html">下一篇</a>
				</div>
				<div class="old">
						<a href="Iz0CGbdmCf.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>