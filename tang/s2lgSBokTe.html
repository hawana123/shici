<!DOCTYPE html>
<html lang="zh-CN">
	<head>
<title>中华诗词网-戏高侍御七首</title>
<meta charset="utf-8" />
<meta name="keywords" content="戏高侍御七首 段成式 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>戏高侍御七首</h1>
			<div class="info"><span class="date">作者：段成式</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
百媚城中一个人，
紫罗垂手见精神。
青琴仙子长教示，
自小来来号阿真。
七尺发犹三角梳，
玳牛独驾长檐车。
曾城自有三青鸟，
不要莲东双鲤鱼。
花恨红腰柳妒眉，
东邻墙短不曾窥。
犹怜最小分瓜日，
奈许迎春得藕时。
自等腰身尺六强，
两重危鬓尽钗长。
欲熏罗荐嫌龙脑，
须为寻求石叶香。
别起青楼作几层，
斜阳幔卷鹿卢绳。
厌裁鱼子深红缬，
泥觅蜻蜓浅碧绫。
诈嫌嚼贝磨衣钝，
私带男钱压鬓低。
不独邯郸新嫁女，
四枝鬟上插通犀。
可羡罗敷自有夫，
愁中漫捋白髭须。
豹钱骢子能擎举，
兼著连干许换无。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="1xRgUam5zX.html">下一篇</a>
				</div>
				<div class="old">
						<a href="F1mqA6WrIV.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>