<!DOCTYPE html>
<html lang="zh-CN">
	<head>
<title>中华诗词网-桃源图</title>
<meta charset="utf-8" />
<meta name="keywords" content="桃源图 韩愈 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>桃源图</h1>
			<div class="info"><span class="date">作者：韩愈</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
神仙有无何渺茫，
桃源之说诚荒唐。
流水盘回山百转，
生绡数幅垂中堂。
武陵太守好事者，
题封远寄南宫下。
南宫先生忻得之，
波涛入笔驱文辞。
文工画妙各臻极，
异境恍惚移于斯。
架岩凿谷开宫室，
接屋连墙千万日。
嬴颠刘蹶了不闻，
地坼天分非所恤。
种桃处处惟开花。
川原近远蒸红霞。
初来犹自念乡邑，
岁久此地还成家。
渔舟之子来何所，
物色相猜更问语。
大蛇中断丧前王，
群马南渡开新主。
听终辞绝共凄然，
自说经今七百年。
当时万事皆眼见，
不知几许犹流传。
争持酒食来相馈，
礼数不同樽俎异。
月明伴宿玉堂空，
骨冷魂清无梦寐。
夜半金鸡啁哳鸣，
火轮飞出客心惊。
人间有累不可住，
依然离别难为情。
船开棹进一回顾，
万里苍苍烟水暮。
世俗宁知伪与真，
至今传者武陵人。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="z5m2y6UMn6.html">下一篇</a>
				</div>
				<div class="old">
						<a href="yinPOWpqTs.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>