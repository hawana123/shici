<!DOCTYPE html>
<html lang="zh-CN">
	<head>
<title>中华诗词网-茶山贡焙歌</title>
<meta charset="utf-8" />
<meta name="keywords" content="茶山贡焙歌 李郢 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>茶山贡焙歌</h1>
			<div class="info"><span class="date">作者：李郢</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
使君爱客情无已，
客在金台价无比。
春风三月贡茶时，
尽逐红旌到山里。
焙中清晓朱门开，
筐箱渐见新芽来。
陵烟触露不停探，
官家赤印连帖催。
朝饥暮匐谁兴哀，
喧阗竞纳不盈掬。
一时一饷还成堆，
蒸之馥之香胜梅。
研膏架动轰如雷，
茶成拜表贡天子。
万人争啖春山摧，
驿骑鞭声砉流电。
半夜驱夫谁复见，
十日王程路四千。
到时须及清明宴，
吾君可谓纳谏君。
谏官不谏何由闻，
九重城里虽玉食。
天涯吏役长纷纷，
使君忧民惨容色。
就焙尝茶坐诸客，
几回到口重咨嗟。
嫩绿鲜芳出何力，
山中有酒亦有歌。
乐营房户皆仙家，
仙家十队酒百斛。
金丝宴馔随经过，
使君是日忧思多。
客亦无言征绮罗，
殷勤绕焙复长叹。
官府例成期如何！
吴民吴民莫憔悴，
使君作相期苏尔。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="BgCPVxW5qm.html">下一篇</a>
				</div>
				<div class="old">
						<a href="PyecWzpZPW.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>