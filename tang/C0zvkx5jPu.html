<!DOCTYPE html>
<html lang="zh-CN">
	<head>
<title>中华诗词网-横吹曲辞·长安道</title>
<meta charset="utf-8" />
<meta name="keywords" content="横吹曲辞·长安道 韦应物 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>横吹曲辞·长安道</h1>
			<div class="info"><span class="date">作者：韦应物</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
汉家宫殿含云烟，
两宫十里相连延。
晨霞出没弄丹阙，
春雨依微自甘泉。
春雨依微春尚早，
长安贵游爱芳草。
宝马横来下建章，
香车却转避驰道。
贵游谁最贵，
卫霍世难比。
何能蒙主恩，
幸遇边尘起。
归来甲第拱皇居，
朱门峨峨临九衢。
中有流苏合欢之宝帐，
一百二十凤凰罗列含明珠。
下有锦铺翠被之粲烂，
博山吐香五云散。
丽人绮阁情飘飖，
头上鸳钗双翠翘。
低鬟曳袖回春雪，
聚黛一声愁碧霄。
山珍海错弃藩篱，
烹犊炰羔如折葵。
既请列侯封部曲，
还将金印授庐儿。
欢荣若此何所苦，
但苦白日西南驰。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="zEd6z5e0XB.html">下一篇</a>
				</div>
				<div class="old">
						<a href="5kE7z4aO2l.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>