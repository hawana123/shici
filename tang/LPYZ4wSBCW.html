<!DOCTYPE html>
<html lang="zh-CN">
	<head>
<title>中华诗词网-李花二首</title>
<meta charset="utf-8" />
<meta name="keywords" content="李花二首 韩愈 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>李花二首</h1>
			<div class="info"><span class="date">作者：韩愈</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
平旦入西园，
梨花数株若矜夸。
旁有一株李，
颜色惨惨似含嗟。
问之不肯道所以，
独绕百匝至日斜。
忽忆前时经此树，
正见芳意初萌牙。
奈何趁酒不省录，
不见玉枝攒霜葩。
泫然为汝下雨泪，
无由反旆羲和车。
东风来吹不解颜，
苍茫夜气生相遮。
冰盘夏荐碧实脆，
斥去不御惭其花。
当春天地争奢华，
洛阳园苑尤纷拏。
谁将平地万堆雪，
剪刻作此连天花。
日光赤色照未好，
明月暂入都交加。
夜领张彻投卢仝，
乘云共至玉皇家。
长姬香御四罗列，
缟裙练帨无等差。
静濯明妆有所奉，
顾我未肯置齿牙。
清寒莹骨肝胆醒，
一生思虑无由邪。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="4s2MVENthS.html">下一篇</a>
				</div>
				<div class="old">
						<a href="KOwqe4Nu13.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>