<!DOCTYPE html>
<html lang="zh-CN">
	<head>
<title>中华诗词网-天马歌</title>
<meta charset="utf-8" />
<meta name="keywords" content="天马歌 李白 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>天马歌</h1>
			<div class="info"><span class="date">作者：李白</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
天马来出月支窟，
背为虎文龙翼骨。
嘶青云，
振绿发，
兰筋权奇走灭没。
腾昆仑，
历西极，
四足无一蹶。
鸡鸣刷燕晡秣越，
神行电迈蹑慌惚。
天马呼，
飞龙趋，
目明长庚臆双凫。
尾如流星首渴乌，
口喷红光汗沟朱。
曾陪时龙蹑天衢，
羁金络月照皇都。
逸气棱棱凌九区，
白璧如山谁敢沽。
回头笑紫燕，
但觉尔辈愚。
天马奔，
恋君轩，
駷跃惊矫浮云翻。
万里足踯躅，
遥瞻阊阖门。
不逢寒风子，
谁采逸景孙。
白云在青天，
丘陵远崔嵬。
盐车上峻坂，
倒行逆施畏日晚。
伯乐翦拂中道遗，
少尽其力老弃之。
愿逢田子方，
恻然为我悲。
虽有玉山禾，
不能疗苦饥。
严霜五月凋桂枝，
伏枥衔冤摧两眉。
请君赎献穆天子，
犹堪弄影舞瑶池。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="pgjjBflHtD.html">下一篇</a>
				</div>
				<div class="old">
						<a href="hrXQJEImpm.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>