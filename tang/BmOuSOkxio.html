<!DOCTYPE html>
<html lang="zh-CN">
	<head>
<title>中华诗词网-出世篇</title>
<meta charset="utf-8" />
<meta name="keywords" content="出世篇 皇甫湜 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>出世篇</h1>
			<div class="info"><span class="date">作者：皇甫湜</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
生当为大丈夫，
断羁罗，
出泥涂。
四散号呶，
俶扰无隅。
埋之深渊，
飘然上浮。
骑龙披青云，
泛览游八区。
经太山，
绝大海，
一长吁。
西摩月镜，
东弄日珠。
上括天之门，
直指帝所居。
群仙来迎塞天衢，
凤凰鸾鸟灿金舆。
音声嘈嘈满太虚，
旨饮食兮照庖厨。
食之不饫饫不尽，
使人不陋复不愚。
旦旦狎玉皇，
夜夜御天姝。
当御者几人，
百千为番，
宛宛舒舒，
忽不自知。
支消体化膏露明，
湛然无色茵席濡。
俄而散漫，
斐然虚无。
翕然复抟，
抟久而苏。
精神如太阳，
霍然照清都。
四肢为琅玕，
五脏为璠玙。
颜如芙蓉，
顶为醍醐。
与天地相终始，
浩漫为欢娱。
下顾人间，
溷粪蝇蛆。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="4PZzLy9Uam.html">下一篇</a>
				</div>
				<div class="old">
						<a href="vbaDITKbYH.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>