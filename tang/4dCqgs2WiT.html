<!DOCTYPE html>
<html lang="zh-CN">
	<head>
<title>中华诗词网-咏史诗一五○首</title>
<meta charset="utf-8" />
<meta name="keywords" content="咏史诗一五○首 胡曾 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>咏史诗一五○首</h1>
			<div class="info"><span class="date">作者：胡曾</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
新建阿房壁未干，
沛公兵已入长安。
帝王苦竭生灵力，
大业沙崩固不难。
苻坚举国出西秦，
东晋危如累卵晨。
谁料此山诸草木，
尽能排难化为人。
原头日落雪边云，
犹放韩卢逐兔群。
况是四方无事日，
霸陵谁识旧将军？
长安城外白云秋，
萧索悲风灞水流。
因想汉朝离乱日，
仲宣从此向荆州。
蜀江一带向东倾，
江上巍峨白帝城。
自古山河归圣主，
子阳虚共汉家争。
野田极目草茫茫，
吴楚交兵此路傍。
谁料伍员入郢后，
大开陵寝挞平王。
恃宠娇多得自由，
骊山举火戏诸侯。
只知一笑倾人国，
不觉胡尘满玉楼。
千里长河一旦开，
亡隋波浪九天来。
锦帆未落干戈起，
惆怅龙舟更不回。
夏禹崩来一万秋，
水从嶓冢至今流。
当时若诉胼胝苦，
更使何人别九州？
嬴政鲸吞六合秋，
削平天下虏诸侯。
山东不是无公子，
何事张良独报仇。
共工争帝力穷秋，
因此捐生触不周。
遂使世间多感客，
至今哀怨水东流。
有虞龙驾不西还，
空委箫韶洞壑间。
无计得知陵寝处，
愁云长满九疑山。
关东新破项王归，
赤帜悠扬日月旗。
从此汉家无敌国，
争教彭越受诛夷。
祖舜宗尧自太平，
秦皇何事苦苍生？
不知祸起萧墙内，
虚筑防胡万里城。
长平瓦震武安初，
赵卒俄成戏鼎鱼。
四十万人俱下世，
元戎何用读兵书。
江上南风起白蘋，
长沙城郭异咸秦。
故乡犹自嫌卑湿，
何况当时赋鵩人。
长嗟墨翟少风流，
急管繁弦似寇仇。
若解闻韶知肉味，
朝歌欲到肯回头。
义帝南迁路入郴，
国亡身死乱山深。
不知埋恨穷泉后，
几度西陵片月沉。
陈国机权未可涯，
如何后主恣娇奢。
不知即入宫中井，
犹自听吹玉树花。
杜宇曾为蜀帝王，
化禽飞去旧城荒。
年年来叫桃花月，
似向春风诉国亡。
韩信经营按镆铘，
临戎叱咤有谁加。
犹疑转战逢勍敌，
更向军中问左车。
烈火西焚魏帝旗，
周郎开国虎争时。
交兵不假挥长剑，
已挫英雄百万师。
白蛇初断路人通，
汉祖龙泉血刃红。
不是咸阳将瓦解，
素灵那哭月明中。
邓侯城垒汉江干，
自谓深根百世安。
不用三甥谋楚计，
临危方觉噬脐难。
东巡玉辇委泉台，
徐福楼船尚未回。
自是祖龙先下世，
不关无路到蓬莱。
石头城下浪崔嵬，
风起声疑出地雷。
何事苻坚太相小，
欲投鞭策过江来。
何人知足反田庐，
玉管东门饯二疏。
岂是不荣天子禄，
后贤那使久闲居。
五马南浮一化龙，
谢安入相此山空。
不知携妓重来日，
几树莺啼谷口风。
五月扁舟过洞庭，
鱼龙吹浪水云腥。
轩辕黄帝今何在，
回首巴山芦叶青。
自古功成祸亦侵，
武安冤向杜邮深。
五湖烟月无穷水，
何事迁延到陆沉。
重冈复岭势崔巍，
一卒当关万卒回。
不是大夫多辨说，
尉他争肯筑朝台。
赵王一旦到房陵，
国破家亡百恨增。
魂断丛台归不得，
夜来明月为？
此水虽非禹凿开，
废丘山下重萦回。
莫言只解东流去，
曾使章邯自杀来。
秦娥一别凤凰台，
东入青冥更不回。
空有玉箫千载后，
遗声时到世间来。
岩前版筑不求伸，
方寸那希据要津。
自是武丁安寝夜，
一宵宫里梦贤人。
拔山力尽霸图隳，
倚剑空歌不逝骓。
明月满营天似水，
那堪回首别虞姬。
路入高阳感郦生，
逢时长揖便论兵。
最怜伏轼东游日，
下尽齐王七十城。
古人未遇即衔杯，
所贵愁肠得酒开。
何事山公持玉节，
等闲深入醉乡来。
长房回到葛陂中，
人已登真竹化龙。
莫道神仙难顿学，
嵇生自是不遭逢。
吴王恃霸弃雄才，
贪向姑苏醉醁醅。
不觉钱塘江上月，
一宵西送越兵来。
一旦天真逐水流，
虎争龙战为诸侯。
子真独有烟霞趣，
谷口耕锄到白头。
武安南伐勒秦兵，
疏凿功将夏禹并。
谁谓长渠千载后，
水流犹入故宜城。
杨震幽魂下北邙，
关西踪迹遂荒凉。
四知美誉留人世，
应与乾坤共久长。
本初屈指定中华，
官渡相持勒虎牙。
若使许攸财用足，
山河争得属曹家。
数罪楚师应夺气，
底须多论破深艰。
仓皇斗智成何语，
遗笑当时广武山。
晓入邯郸十里春，
东风吹下玉楼尘。
青娥莫怪频含笑，
记得当年失步人。
寂寂函关锁未开，
田文车马出秦来。
朱门不养三千客，
谁为鸡鸣得放回？
明妃远嫁泣西风，
玉箸双垂出汉宫。
何事将军封万户，
却令红粉为和戎。
汉江一带碧流长，
两岸春风起绿杨。
借问胶船何处没，
欲停兰棹祀昭王。
荆棘苍苍汉水湄，
将坛烟草覆余基。
适来投石空江上，
犹似龙颜纳谏时。
汉家英杰出皇都，
携手河梁

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="guT2b8n24v.html">下一篇</a>
				</div>
				<div class="old">
						<a href="nj20OO52TC.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>