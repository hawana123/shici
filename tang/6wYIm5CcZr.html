<!DOCTYPE html>
<html lang="zh-CN">
	<head>
<title>中华诗词网-蛮子朝</title>
<meta charset="utf-8" />
<meta name="keywords" content="蛮子朝 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>蛮子朝</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
蛮子朝，
泛皮船兮渡绳桥，
来自巂州道路遥。
入界先经蜀川过，
蜀将收功先表贺。
臣闻云南六诏蛮，
东连牂牁西连蕃。
六诏星居初琐碎，
合为一诏渐强大。
开元皇帝虽圣神，
唯蛮倔强不来宾。
鲜于仲通六万卒，
征蛮一阵全军没。
至今西洱河岸边，
箭孔刀痕满枯骨。
谁知今日慕华风，
不劳一人蛮自通。
诚由陛下休明德，
亦赖微臣诱谕功。
德宗省表知如此，
笑令中使迎蛮子。
蛮子导从者谁何，
摩挲俗羽双隈伽。
清平官持赤藤杖，
大将军系金呿嗟。
异牟寻男寻阁劝，
特敕召对延英殿。
上心贵在怀远蛮，
引临玉座近天颜。
冕旒不垂亲劳俫。
赐衣赐食移时对。
移时对，
不可得，
大臣相看有羡色。
可怜宰相拖紫佩金章，
朝日唯闻对一刻。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="LdfRqi8ite.html">下一篇</a>
				</div>
				<div class="old">
						<a href="u9duDUizjy.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>