<!DOCTYPE html>
<html lang="zh-CN">
	<head>
<title>中华诗词网-华山女</title>
<meta charset="utf-8" />
<meta name="keywords" content="华山女 韩愈 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>华山女</h1>
			<div class="info"><span class="date">作者：韩愈</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
街东街西讲佛经，
撞钟吹螺闹宫庭。
广张罪福资诱胁，
听众狎恰排浮萍。
黄衣道士亦讲说，
座下寥落如明星。
华山女儿家奉道，
欲驱异教归仙灵。
洗妆拭面著冠帔，
白咽红颊长眉青。
遂来升座演真诀，
观门不许人开扃。
不知谁人暗相报，
訇然振动如雷霆。
扫除众寺人迹绝，
骅骝塞路连辎輧。
观中人满坐观外，
后至无地无由听。
抽簪脱钏解环佩，
堆金叠玉光青荧。
天门贵人传诏召，
六宫愿识师颜形。
玉皇颔首许归去，
乘龙驾鹤来青冥。
豪家少年岂知道，
来绕百匝脚不停。
云窗雾阁事恍惚，
重重翠幕深金屏。
仙梯难攀俗缘重，
浪凭青鸟通丁宁。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="bV2KFGtmyA.html">下一篇</a>
				</div>
				<div class="old">
						<a href="WkzhPMGHTF.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>