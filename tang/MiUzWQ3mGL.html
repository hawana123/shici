<!DOCTYPE html>
<html lang="zh-CN">
	<head>
<title>中华诗词网-李潮八分小篆歌</title>
<meta charset="utf-8" />
<meta name="keywords" content="李潮八分小篆歌 杜甫 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>李潮八分小篆歌</h1>
			<div class="info"><span class="date">作者：杜甫</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
苍颉鸟迹既茫昧，
字体变化如浮云。
陈仓石鼓又已讹，
大小二篆生八分。
秦有李斯汉蔡邕，
中间作者寂不闻。
峄山之碑野火焚，
枣木传刻肥失真。
苦县光和尚骨立，
书贵瘦硬方通神。
惜哉李蔡不复得，
吾甥李潮下笔亲。
尚书韩择木，
骑曹蔡有邻。
开元已来数八分，
潮也奄有二子成三人。
况潮小篆逼秦相，
快剑长戟森相向。
八分一字直百金，
蛟龙盘拏肉屈强。
吴郡张颠夸草书，
草书非古空雄壮。
岂如吾甥不流宕，
丞相中郎丈人行。
巴东逢李潮，
逾月求我歌。
我今衰老才力薄，
潮乎潮乎奈汝何。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="s36XwkHpk5.html">下一篇</a>
				</div>
				<div class="old">
						<a href="XvlAwXlZTR.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>