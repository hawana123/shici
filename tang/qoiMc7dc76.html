<!DOCTYPE html>
<html lang="zh-CN">
	<head>
<title>中华诗词网-送僧澄观</title>
<meta charset="utf-8" />
<meta name="keywords" content="送僧澄观 韩愈 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>送僧澄观</h1>
			<div class="info"><span class="date">作者：韩愈</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
浮屠西来何施为，
扰扰四海争奔驰。
构楼架阁切星汉，
夸雄斗丽止者谁。
僧伽后出淮泗上，
势到众佛尤恢奇。
越商胡贾脱身罪，
珪璧满船宁计资。
清淮无波平如席，
栏柱倾扶半天赤。
火烧水转扫地空，
突兀便高三百尺。
影沈潭底龙惊遁，
当昼无云跨虚碧。
借问经营本何人，
道人澄观名籍籍。
愈昔从军大梁下，
往来满屋贤豪者。
皆言澄观虽僧徒，
公才吏用当今无。
后从徐州辟书至，
纷纷过客何由记。
人言澄观乃诗人，
一座竞吟诗句新。
向风长叹不可见，
我欲收敛加冠巾。
洛阳穷秋厌穷独，
丁丁啄门疑啄木。
有僧来访呼使前，
伏犀插脑高颊权。
惜哉已老无所及，
坐睨神骨空潸然。
临淮太守初到郡，
远遣州民送音问。
好奇赏俊直难逢，
去去为致思从容。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="xq9IOBnKlF.html">下一篇</a>
				</div>
				<div class="old">
						<a href="qstpCuRZSy.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>