<!DOCTYPE html>
<html lang="zh-CN">
	<head>
<title>中华诗词网-薛王花烛行</title>
<meta charset="utf-8" />
<meta name="keywords" content="薛王花烛行 阎德隐 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>薛王花烛行</h1>
			<div class="info"><span class="date">作者：阎德隐</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
王子仙车下凤台，
紫缨金勒驭龙媒。
□□□□□□出，
环佩锵锵天上来。
鳷鹊楼前云半卷，
鸳鸯殿上月裴回。
玉盘错落银灯照，
珠帐玲珑宝扇开。
盈盈二八谁家子，
红粉新妆胜桃李。
从来六行比齐姜，
自许千门奉楚王。
楚王宫里能服饰，
顾盼倾城复倾国。
合欢锦带蒲萄花，
连理香裙石榴色。
金炉半夜起氛氲，
翡翠被重苏合熏。
不学曹王遇神女，
莫言罗敷邀使君。
同心婉娩若琴瑟，
更笑天河有灵匹。
一朝福履盛王门，
百代光辉增帝室。
富贵荣华实可怜，
路傍观者谓神仙。
只应早得淮南术，
会见双飞入紫烟。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="tuds2qFPqg.html">下一篇</a>
				</div>
				<div class="old">
						<a href="Gcg9LGHzuO.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>