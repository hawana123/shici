<!DOCTYPE html>
<html lang="zh-CN">
	<head>
<title>中华诗词网-赋得明星玉女坛，送廉察尉华阴</title>
<meta charset="utf-8" />
<meta name="keywords" content="赋得明星玉女坛，送廉察尉华阴 王翰 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>赋得明星玉女坛，送廉察尉华阴</h1>
			<div class="info"><span class="date">作者：王翰</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
洪河之南曰秦镇，
发地削成五千仞。
三峰离地皆倚天，
唯独中峰特修峻。
上有明星玉女祠，
祠坛高眇路逶迤。
三十六梯入河汉，
樵人往往见蛾眉。
蛾眉婵娟又宜笑，
一见樵人下灵庙。
仙车欲驾五云飞，
香扇斜开九华照。
含情迟伫惜韶年，
愿侍君边复中旋。
江妃玉佩留为念，
嬴女银箫空自怜。
仙俗途殊两情遽，
感君无尽辞君去。
遥见明星是妾家，
风飘雪散不知处。
故人家在西长安，
卖药往来投此山。
彩云荡漾不可见，
绿萝蒙茸鸟绵蛮。
欲求玉女长生法，
日夜烧香应自还。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="GojNP4xg3K.html">下一篇</a>
				</div>
				<div class="old">
						<a href="Ffit4WqL1R.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>