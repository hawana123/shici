<!DOCTYPE html>
<html lang="zh-CN">
	<head>
<title>中华诗词网-疲兵篇</title>
<meta charset="utf-8" />
<meta name="keywords" content="疲兵篇 刘长卿 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>疲兵篇</h1>
			<div class="info"><span class="date">作者：刘长卿</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
骄虏乘秋下蓟门，
阴山日夕烟尘昏。
三军疲马力已尽，
百战残兵功未论。
阵云泱漭屯塞北，
羽书纷纷来不息。
孤城望处增断肠，
折剑看时可沾臆。
元戎日夕且歌舞，
不念关山久辛苦。
自矜倚剑气凌云，
却笑闻笳泪如雨。
万里飘飖空此身，
十年征战老胡尘。
赤心报国无片赏，
白首还家有几人。
朔风萧萧动枯草，
旌旗猎猎榆关道。
汉月何曾照客心，
胡笳只解催人老。
军前仍欲破重围，
闺里犹应愁未归。
小妇十年啼夜织，
行人九月忆寒衣。
饮马滹河晚更清，
行吹羌笛远归营。
只恨汉家多苦战，
徒遗金镞满长城。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="5pY5weR2F7.html">下一篇</a>
				</div>
				<div class="old">
						<a href="k0AZk9XZ5J.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>