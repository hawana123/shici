<!DOCTYPE html>
<html lang="zh-CN">
	<head>
<title>中华诗词网-万愤词投魏郎中</title>
<meta charset="utf-8" />
<meta name="keywords" content="万愤词投魏郎中 李白 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>万愤词投魏郎中</h1>
			<div class="info"><span class="date">作者：李白</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
海水渤潏，
人罹鲸鲵。
蓊胡沙而四塞，
始滔天于燕齐。
何六龙之浩荡，
迁白日于秦西。
九土星分，
嗷嗷栖栖。
南冠君子，
呼天而啼。
恋高堂而掩泣，
泪血地而成泥。
狱户春而不草，
独幽怨而沉迷。
兄九江兮弟三峡，
悲羽化之难齐。
穆陵关北愁爱子，
豫章天南隔老妻。
一门骨肉散百草，
遇难不复相提携。
树榛拔桂，
囚鸾宠鸡。
舜昔授禹，
伯成耕犁。
德自此衰，
吾将安栖。
好我者恤我，
不好我者何忍临危而相挤。
子胥鸱夷，
彭越醢醯。
自古豪烈，
胡为此繄。
苍苍之天，
高乎视低。
如其听卑，
脱我牢狴。
傥辨美玉，
君收白珪。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Cp0fItEBky.html">下一篇</a>
				</div>
				<div class="old">
						<a href="UxHZ8ux8ZH.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>