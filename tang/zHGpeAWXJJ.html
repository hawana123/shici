<!DOCTYPE html>
<html lang="zh-CN">
	<head>
<title>中华诗词网-门前柳</title>
<meta charset="utf-8" />
<meta name="keywords" content="门前柳 崔珏 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>门前柳</h1>
			<div class="info"><span class="date">作者：崔珏</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
门前蜀柳□知春，
风淡暖烟愁杀人。
将谓只栽郡楼下，
不知迤逦连南津。
南津柳色连南市，
南市戎州三百里。
夷陬蛮落相连接，
故乡莫道心先死。
我今帝里尚有家，
门前嫩柳插仙霞。
晨沾太一坛边雨，
暮宿凤凰城里鸦。
别来三载当谁道，
门前年年绿阴好。
春来定解飞雪花，
雨后还应庇烟草。
忆昔当年栽柳时，
新芽茁茁嫌生迟。
如今宛转稊著地，
常向绿阴劳梦思。
不道彼树好，
不道此树恶。
 试将此意问野人，
野人尽道生处乐。
为报门前杨柳栽，
我应来岁当归来。
纵令树下能攀折，
白发如丝心似灰。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="TSpy44XvJM.html">下一篇</a>
				</div>
				<div class="old">
						<a href="xvBt2VxoQM.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>