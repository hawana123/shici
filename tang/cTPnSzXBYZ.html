<!DOCTYPE html>
<html lang="zh-CN">
	<head>
<title>中华诗词网-行路难三首</title>
<meta charset="utf-8" />
<meta name="keywords" content="行路难三首 顾况 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>行路难三首</h1>
			<div class="info"><span class="date">作者：顾况</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
君不见担雪塞井空用力，
炊砂作饭岂堪食。
一生肝胆向人尽，
相识不如不相识。
冬青树上挂凌霄，
岁晏花凋树不凋。
凡物各自有根本，
种禾终不生豆苗。
行路难，
行路难，
何处是平道。
中心无事当富贵，
今日看君颜色好。
君不见少年头上如云发，
少壮如云老如雪。
岂知灌顶有醍醐，
能使清凉头不热。
吕梁之水挂飞流，
鼋鼍蛟蜃不敢游。
少年恃险若平地，
独倚长剑凌清秋。
行路难，
行路难。
昔少年，
今已老。
前朝竹帛事皆空，
日暮牛羊占城草。
君不见古人烧水银，
变作北邙山上尘。
藕丝挂在虚空中，
欲落不落愁杀人。
睢水英雄多血刃，
建章宫阙成煨烬。
淮王身死桂树折，
徐福一去音书绝。
行路难，
行路难，
生死皆由天。
秦皇汉武遭不脱，
汝独何人学神仙。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="RJHqeXpM2k.html">下一篇</a>
				</div>
				<div class="old">
						<a href="TQlBSu4fxH.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>