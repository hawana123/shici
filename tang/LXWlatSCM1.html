<!DOCTYPE html>
<html lang="zh-CN">
	<head>
<title>中华诗词网-苦雪寄退之</title>
<meta charset="utf-8" />
<meta name="keywords" content="苦雪寄退之 卢仝 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>苦雪寄退之</h1>
			<div class="info"><span class="date">作者：卢仝</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
天王二月行时令，
白银作雪漫天涯。
山人门前遍受赐，
平地一尺白玉沙。
云颓月坏桂英下，
鹤毛风剪乱参差。
山人屋中冻欲死，
千树万树飞春花。
菜头出土胶入地，
山庄取粟埋却车。
冷絮刀生削峭骨，
冷齑斧破慰老牙。
病妻烟眼泪滴滴，
饥婴哭乳声呶呶。
市头博米不用物，
酒店买酒不肯赊。
闻道西风弄剑戟，
长阶杀人如乱麻。
天眼高开欺草芽，
我死未肯兴叹嗟。
但恨口中无酒气，
刘伶见我相揄揶。
清风搅肠筋力绝，
白灰压屋梁柱斜。
圣明有道□命汉，
可得再见朝日耶。
柴门没胫昼不扫，
黄昏绕树栖寒鸦。
唯有河南韩县令，
时时醉饱过贫家。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="ZoB3SDgarN.html">下一篇</a>
				</div>
				<div class="old">
						<a href="8sEdlmxFSR.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>