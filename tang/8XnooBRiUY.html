<!DOCTYPE html>
<html lang="zh-CN">
	<head>
<title>中华诗词网-驯犀－感为政之难终也</title>
<meta charset="utf-8" />
<meta name="keywords" content="驯犀－感为政之难终也 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>驯犀－感为政之难终也</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
驯犀驯犀通天犀，
躯貌骇人角骇鸡。
海蛮闻有明天子，
驱犀乘传来万里。
一朝得谒大明宫，
欢呼拜舞自论功。
五年驯养始堪献，
六译语言方得通。
上嘉人兽俱来远，
蛮馆四方犀入苑。
秣以瑶刍锁以金，
故乡迢递君门深。
海鸟不知钟鼓乐，
池鱼空结江湖心。
驯犀生处南方热，
秋无白露冬无雪。
一入上林三四年，
又逢今岁苦寒月。
饮冰卧霰苦蜷跼，
角骨冻伤鳞甲蹜。
驯犀死，
蛮儿啼，
向阙再拜颜色低。
奏乞生归本国去，
恐身冻死似驯犀。
君不见建中初，
驯象生还放林邑。
君不见贞元末，
驯犀冻死蛮儿泣。
所嗟建中异贞元，
象生犀死何足言。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="ema0Cnww9X.html">下一篇</a>
				</div>
				<div class="old">
						<a href="ZCxJF5Le26.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>