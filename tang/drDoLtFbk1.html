<!DOCTYPE html>
<html lang="zh-CN">
	<head>
<title>中华诗词网-过荆门</title>
<meta charset="utf-8" />
<meta name="keywords" content="过荆门 李绅 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>过荆门</h1>
			<div class="info"><span class="date">作者：李绅</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
荆江水阔烟波转，
荆门路绕山葱蒨。
帆势侵云灭又明，
山程背日昏还见。
青青麦陇啼飞鸦，
寂寞野径棠梨花。
行行驱马万里远，
渐入烟岚危栈赊。
林中有鸟飞出谷，
月上千岩一声哭。
肠断思归不可闻，
人言恨魄来巴蜀。
我听此鸟祝我魂，
魂死莫学声衔冤。
纵为羽族莫栖息，
直上青云呼帝阍。
此时山月如衔镜，
岩树参差互辉映。
皎洁深看入涧泉，
分明细见樵人径。
阴森鬼庙当邮亭，
鸡豚日宰闻膻腥。
愚夫祸福自迷惑，
魍魉凭何通百灵。
月低山晓问行客，
已酹椒浆拜荒陌。
惆怅忠贞徒自持，
谁祭山头望夫石。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="sexb20waqx.html">下一篇</a>
				</div>
				<div class="old">
						<a href="IuqrOMtPYf.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>