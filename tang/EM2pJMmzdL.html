<!DOCTYPE html>
<html lang="zh-CN">
	<head>
<title>中华诗词网-长安杂题长句六首</title>
<meta charset="utf-8" />
<meta name="keywords" content="长安杂题长句六首 杜牧 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>长安杂题长句六首</h1>
			<div class="info"><span class="date">作者：杜牧</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
觚棱金碧照山高，
万国圭璋捧赭袍。
舐笔和铅欺贾马，
赞功论道鄙萧曹。
东南楼日珠帘卷，
西北天宛玉厄豪。
[诗曰：鞗革金厄，
盖小环。
]四海一家无一事，
将军携镜泣霜毛。
晴云似絮惹低空，
紫陌微微弄袖风。
韩嫣金丸莎覆绿，
许公鞯汗杏黏红。
烟生窈窕深东第，
轮撼流苏下北宫。
自笑苦无楼护智，
可怜铅椠竟何功。
雨晴九陌铺江练，
岚嫩千峰叠海涛。
南苑草芳眠锦雉，
夹城云暖下霓旄。
少年羁络青纹玉，
游女花簪紫蒂桃。
江碧柳深人尽醉，
一瓢颜巷日空高。
束带谬趋文石陛，
有章曾拜皂囊封。
期严无奈睡留癖，
势窘犹为酒泥慵。
偷钓侯家池上雨，
醉吟隋寺日沉钟。
九原可作吾谁与，
师友琅琊邴曼容。
洪河清渭天池浚，
太白终南地轴横。
祥云辉映汉宫紫，
春光绣画秦川明。
草妒佳人钿朵色，
风回公子玉衔声。
六飞南幸芙蓉苑，
十里飘香入夹城。
丰貂长组金张辈，
驷马文衣许史家。
白鹿原头回猎骑，
紫云楼下醉江花。
九重树影连清汉，
万寿山光学翠华。
谁识大君谦让德，
一毫名利斗蛙蟆。
[圣上不受徽号。
]

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="HTjkk0atXv.html">下一篇</a>
				</div>
				<div class="old">
						<a href="vgv7n3RUSn.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>