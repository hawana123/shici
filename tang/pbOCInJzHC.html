<!DOCTYPE html>
<html lang="zh-CN">
	<head>
<title>中华诗词网-春秋战国门再吟十五首</title>
<meta charset="utf-8" />
<meta name="keywords" content="春秋战国门再吟十五首 周昙 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>春秋战国门再吟十五首</h1>
			<div class="info"><span class="date">作者：周昙</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
不得商於又失齐，
楚怀方寸一何迷。
明知秦是虎狼国，
更忍车轮独向西。
定获英奇不在多，
然须设网遍山河。
禽虽一目罗中得，
岂可空张一目罗。
谔谔能昌唯唯亡，
亦由匡正得贤良。
一从忠谠无周舍，
吾过何人为短长。
攻城来下惜先分，
一旦家邦属四邻。
徒逞威强称智伯，
不知权变是愚人。
好龙天为降真龙，
及见真龙瘁厥躬。
接下不勤徒好士，
叶公何异鲁哀公。
几尺如霜利不群，
恩仇未报反亡身。
诚哉利器全由用，
可惜吹毛不得人。
门下三千各自矜，
频弹剑客独无能。
田文不厌无能客，
三窟全身果有凭。
曲突徙薪不谓贤，
焦头烂额飨盘筵。
时人多是轻先见，
不独田家国亦然。
社鼠穿墙巧庇身，
何由攻灌若为熏。
能知窟穴依形势，
不听谗邪是圣君。
戏问将何对所耽，
滑稽无骨是常谭。
昔时王者皆通四，
近见君王只好三。
下泽逢蛇盖是常，
还如山上见豺狼。
国中有怪非蛇兽，
不用贤能是不祥。
一言能使定安危，
安己危人是所宜。
仁义不思垂教化，
背恩亡德岂儒为。
赵解重围魏再昌，
信陵贤德日馨芳。
昏蒙愚主听谗说，
公子云亡国亦亡。
周室衰微不共匡，
干戈终日互争强。
诸侯若解尊天子，
列国何因次第亡。
走敌存亡义有余，
全由雄勇与英谟。
但如公子能交结，
朱亥侯嬴何代无。
以上周昙作品《春秋战国门再吟》共15首        

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="z6nJ7ITjuc.html">下一篇</a>
				</div>
				<div class="old">
						<a href="insjORVeoJ.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>