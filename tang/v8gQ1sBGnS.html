<!DOCTYPE html>
<html lang="zh-CN">
	<head>
<title>中华诗词网-狄明府</title>
<meta charset="utf-8" />
<meta name="keywords" content="狄明府 杜甫 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>狄明府</h1>
			<div class="info"><span class="date">作者：杜甫</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
梁公曾孙我姨弟，
不见十年官济济。
大贤之后竟陵迟，
浩荡古今同一体。
比看叔伯四十人，
有才无命百寮底。
今者兄弟一百人，
几人卓绝秉周礼。
在汝更用文章为，
长兄白眉复天启。
汝门请从曾翁说，
太后当朝多巧诋。
狄公执政在末年，
浊河终不污清济。
国嗣初将付诸武，
公独廷诤守丹陛。
禁中决册请房陵，
前朝长老皆流涕。
太宗社稷一朝正，
汉官威仪重昭洗。
时危始识不世才，
谁谓荼苦甘如荠。
汝曹又宜列土食，
身使门户多旌棨。
胡为漂泊岷汉间，
干谒王侯颇历抵。
况乃山高水有波，
秋风萧萧露泥泥。
虎之饥，
下巉岩，
蛟之横，
出清泚。
早归来，
黄土泥衣眼易眯。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="BlcHvqWjOn.html">下一篇</a>
				</div>
				<div class="old">
						<a href="PBQQlgP72z.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>