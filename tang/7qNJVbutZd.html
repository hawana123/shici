<!DOCTYPE html>
<html lang="zh-CN">
	<head>
<title>中华诗词网-骠国乐</title>
<meta charset="utf-8" />
<meta name="keywords" content="骠国乐 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>骠国乐</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
骠国乐，
骠国乐，
出自大海西南角。
雍羌之子舒难陀，
来献南音奉正朔。
德宗立仗御紫庭，
黈纩不塞为尔听。
玉螺一吹椎髻耸，
铜鼓一击文身踊。
珠缨炫转星宿摇，
花鬘斗薮龙蛇动。
曲终王子启圣人，
臣父愿为唐外臣。
左右欢呼何翕习，
至尊德广之所及。
须臾百辟诣阁门，
俯伏拜表贺至尊。
伏见骠人献新乐，
请书国史传子孙。
时有击壤老农父，
暗测君心闲独语。
闻君政化甚圣明，
欲感人心致太平。
感人在近不在远，
太平由实非由声。
观身理国国可济，
君如心兮民如体。
体生疾苦心憯凄，
民得和平君恺悌。
贞元之民若未安，
骠乐虽闻君不叹。
贞元之民苟无病，
骠乐不来君亦圣。
骠乐骠乐徒喧喧，
不如闻此刍荛言。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="cgb0Hh6SLY.html">下一篇</a>
				</div>
				<div class="old">
						<a href="3g52hMw6fn.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>