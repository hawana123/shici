<!DOCTYPE html>
<html lang="zh-CN">
	<head>
<title>中华诗词网-镊白曲</title>
<meta charset="utf-8" />
<meta name="keywords" content="镊白曲 薛逢 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>镊白曲</h1>
			<div class="info"><span class="date">作者：薛逢</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
去年镊白鬓，
镜里犹堪认年少。
今年镊白发，
两眼昏昏手战跳。
满酌浓酹假颜色，
颜色不扬翻自笑。
少年曾读古人书，
本期独善安有余。
虽盖长安一片瓦，
未遑卒岁容宁居。
前年依亚成都府，
月请俸缗六十五。
妻儿骨肉愁欲来，
偏梁阁道归得否？
长安六月尘亘天，
池塘鼎沸林欲燃。
合家恸哭出门送，
独驱匹马陵山巅。
到官只是推诚信，
终日兢兢幸无吝。
丞相知怜为小心，
忽然奏佩专城印。
专城俸入一倍多，
况兼职禄霜峨峨。
山妻稚女悉迎到，
时列绿樽酣酒歌。
醉来便向樽前倒，
风月满头丝皓皓。
虽然减得阖门忧，
又加去国五年老。
五年老，
知奈何？
来日少，
去日多。
金锤锤碎黄金镊，
更唱樽前老去歌。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="AEt2dOVbCR.html">下一篇</a>
				</div>
				<div class="old">
						<a href="n0TQFN1b2d.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>