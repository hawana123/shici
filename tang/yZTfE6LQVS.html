<!DOCTYPE html>
<html lang="zh-CN">
	<head>
<title>中华诗词网-柳枝辞九首</title>
<meta charset="utf-8" />
<meta name="keywords" content="柳枝辞九首 成彦雄 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>柳枝辞九首</h1>
			<div class="info"><span class="date">作者：成彦雄</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
轻笼小径近谁家，
玉马追风翠影斜。
爱把长条恼公子，
惹他头上海棠花。
鹅黄剪出小花钿，
缀上芳枝色转鲜。
饮散无人收拾得，
月明阶下伴秋千。
东君爱惜与先春，
草泽无人处也新。
委嘱露华并细雨，
莫教迟日惹风尘。
句践初迎西子年，
琉璃为帚扫溪烟。
至今不改当时色，
留与王孙系酒船。
绿杨移傍小亭栽，
便拥秾烟拨不开。
谁把金刀为删掠，
放教明月入窗来。
远接关河高接云，
雨余洗出半天津。
牡丹不用相轻薄，
自有清阴覆得人。
掩映莺花媚有余，
风流才调比应无。
朝朝奉御临池上，
不羡青松拜大夫。
王孙宴罢曲江池，
折取春光伴醉归。
怪得美人争斗乞，
要他秾翠染罗衣。
残照林梢袅数枝，
能招醉客上金堤。
马娇如练缨如火，
瑟瑟阴中步步嘶。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="vXB7rrilrk.html">下一篇</a>
				</div>
				<div class="old">
						<a href="k5vR0DVf3P.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>