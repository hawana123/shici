<!DOCTYPE html>
<html lang="zh-CN">
	<head>
<title>中华诗词网-观李中丞洪二美人唱歌轧筝歌</title>
<meta charset="utf-8" />
<meta name="keywords" content="观李中丞洪二美人唱歌轧筝歌 皎然 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>观李中丞洪二美人唱歌轧筝歌</h1>
			<div class="info"><span class="date">作者：皎然</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
君家双美姬，
善歌工筝人莫知。
轧用蜀竹弦楚丝，
清哇宛转声相随。
夜静酒阑佳月前，
高张水引何渊渊。
美人矜名曲不误，
蹙响时时如迸泉。
赵琴素所嘉，
齐讴世称绝。
筝歌一动凡音辍，
凝弦且莫停金罍。
淫声已阕雅声来，
游鱼噞喁鹤裴回。
主人高情始为开，
高情放浪出常格。
偶世有名道无迹，
勋业先登上将科。
文章已冠诸人籍。
每笑石崇无道情，
轻身重色祸亦成。
君有佳人当禅伴，
于中不废学无生。
爱君天然性寡欲，
家贫禄薄常知足。
谪官无愠如古人，
交道忘言比前躅。
不意全家万里来，
湖中再见春山绿。
吴兴公舍幽且闲，
何妨寄隐在其间。
时议名齐谢太傅，
更看携妓似东山。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="WcwC1xGujV.html">下一篇</a>
				</div>
				<div class="old">
						<a href="X2WgSOi8An.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>