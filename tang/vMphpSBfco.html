<!DOCTYPE html>
<html lang="zh-CN">
	<head>
<title>中华诗词网-忆昨行和张十一</title>
<meta charset="utf-8" />
<meta name="keywords" content="忆昨行和张十一 韩愈 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>忆昨行和张十一</h1>
			<div class="info"><span class="date">作者：韩愈</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
忆昨夹钟之吕初吹灰，
上公礼罢元侯回。
车载牲牢瓮舁酒，
并召宾客延邹枚。
腰金首翠光照耀，
丝竹迥发清以哀。
青天白日花草丽，
玉斝屡举倾金罍。
张君名声座所属，
起舞先醉长松摧。
宿酲未解旧痁作，
深室静卧闻风雷。
自期殒命在春序，
屈指数日怜婴孩。
危辞苦语感我耳，
泪落不掩何漼漼。
念昔从君渡湘水，
大帆夜划穷高桅。
阳山鸟路出临武，
驿马拒地驱频隤。
践蛇茹蛊不择死，
忽有飞诏从天来。
伾文未揃崖州炽，
虽得赦宥恒愁猜。
近者三奸悉破碎，
羽窟无底幽黄能。
眼中了了见乡国，
知有归日眉方开。
今君纵署天涯吏，
投檄北去何难哉。
无妄之忧勿药喜，
一善自足禳千灾。
头轻目朗肌骨健，
古剑新劚磨尘埃。
殃消祸散百福并，
从此直至耇与鲐。
嵩山东头伊洛岸，
胜事不假须穿栽。
君当先行我待满，
沮溺可继穷年推。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="mu2ujaVrjC.html">下一篇</a>
				</div>
				<div class="old">
						<a href="u2i97GIkR8.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>