<!DOCTYPE html>
<html lang="zh-CN">
	<head>
<title>中华诗词网-武源行赠丘卿岑</title>
<meta charset="utf-8" />
<meta name="keywords" content="武源行赠丘卿岑 皎然 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>武源行赠丘卿岑</h1>
			<div class="info"><span class="date">作者：皎然</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
昔年群盗阻江东，
吴山动摇楚泽空。
齐人亦戴蜂虿毒，
美稷化为荆棘丛。
汹汹四顾多窟穴，
浮云白波名不同。
万人死地当虎口，
一旦生涯悬彀中。
昨日将军殉死节，
悉向生民陷成血。
胸中豹略张阵云，
握内蛇矛挥白雪。
长洲南去接孤城，
居人散尽鼓噪惊。
三春不见芳草色，
四面唯闻刁斗声。
此时狂寇纷如市，
君当要冲固深垒。
纵横计出皆获全，
士卒身先每轻死。
扫平氛祲望吴门，
人间岁美桑柘繁。
比屋生全受君赐，
连营罢战赖君恩。
如何弃置功不录，
通籍无名滞江曲。
灞亭不重李将军，
汉爵犹轻苏属国。
荒营寂寂隐山椒，
春意空惊故柳条。
野战攻城尽如此，
即今谁是霍嫖姚。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="GyOWm81wSm.html">下一篇</a>
				</div>
				<div class="old">
						<a href="gIn61n9SzD.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>