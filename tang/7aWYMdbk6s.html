<!DOCTYPE html>
<html lang="zh-CN">
	<head>
<title>中华诗词网-雅琴篇</title>
<meta charset="utf-8" />
<meta name="keywords" content="雅琴篇 司马逸客 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>雅琴篇</h1>
			<div class="info"><span class="date">作者：司马逸客</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
亭亭峄阳树，
落落千万寻。
独抱出云节，
孤生不作林。
影摇绿波水，
彩绚丹霞岑。
直干思有托，
雅志期所任。
匠者果留盼，
雕斫为雅琴。
文以楚山玉，
错以昆吾金。
虬凤吐奇状，
商徵含清音。
清音雅调感君子，
一抚一弄怀知己。
不知钟期百年馀，
还忆朝朝几千里。
马卿台上应芜没，
阮籍帷前空已矣。
山情水意君不知，
拂匣调弦为谁理。
调弦拂匣倍含情，
况复空山秋月明。
陇水悲风已呜咽，
离鹍别鹤更凄清。
将军塞外多奇操，
中散林间有正声。
正声谐风雅，
欲竟此曲谁知者。
自言幽隐乏先容，
不道人物知音寡。
谁能一奏和天地，
谁能再抚欢朝野。
朝野欢娱乐未央，
车马骈阗盛彩章。
岁岁汾川事箫鼓，
朝朝伊水听笙簧。
窈窕楼台临上路，
妖娆歌舞出平阳。
弹弦本自称仁祖，
吹管由来许季长。
犹怜雅歌淡无味，
渌水白云谁相贵。
还将逸词赏幽心，
不觉繁声论远意。
传闻帝乐奏钧天，
傥冀微躬备五弦。
愿持东武宫商韵，
长奉南熏亿万年。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="ZJit55wGhz.html">下一篇</a>
				</div>
				<div class="old">
						<a href="96OxkjCjd8.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>