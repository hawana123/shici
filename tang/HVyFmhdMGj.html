<!DOCTYPE html>
<html lang="zh-CN">
	<head>
<title>中华诗词网-赠齐己</title>
<meta charset="utf-8" />
<meta name="keywords" content="赠齐己 徐仲雅 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>赠齐己</h1>
			<div class="info"><span class="date">作者：徐仲雅</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
我唐有僧号齐己，
未出家时宰相器。
爰见梦中逢五丁，
毁形自学无生理。
骨瘦神清风一襟，
松老霜天鹤病深。
一言悟得生死海，
芙蓉吐出琉璃心。
闷见有唐风雅缺，
敲破冰天飞白雪。
清塞清江却有灵，
遗魂泣对荒郊月。
格何古，
天工未生谁知主。
混沌凿开鸡子黄，
散作纯风如胆苦。
意何新，
织女星机挑白云。
真宰夜来调暖律，
声声吹出嫩青春。
调何雅，
涧底孤松秋雨洒。
嫦娥月里学步虚，
桂风吹落玉山下。
语何奇，
血泼乾坤龙战时。
祖龙跨海日方出，
一鞭风雨万山飞。
己公己公道如此，
浩浩寰中如独自。
一簟松风冷如冰，
长伴巢由伸脚睡。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="UOTh8wwCq7.html">下一篇</a>
				</div>
				<div class="old">
						<a href="TLg2Emzp8h.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>