<!DOCTYPE html>
<html lang="zh-CN">
	<head>
<title>中华诗词网-鸳鸯篇</title>
<meta charset="utf-8" />
<meta name="keywords" content="鸳鸯篇 李德裕 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>鸳鸯篇</h1>
			<div class="info"><span class="date">作者：李德裕</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
君不见昔时同心人，
化作鸳鸯鸟。
和鸣一夕不暂离，
交颈千年尚为少。
二月草菲菲，
山樱花未稀。
金塘风日好，
何处不相依。
既逢解佩游女，
更值凌波宓妃。
精光摇翠盖，
丽色映珠玑。
双影相伴，
双心莫违。
淹留碧沙上，
荡漾洗红衣。
春光兮宛转，
嬉游兮未反。
宿莫近天泉池，
飞莫近长洲苑。
尔愿欢爱不相忘，
须去人间罗网远。
南有潇湘洲，
且为千里游。
洞庭无苦寒，
沅江多碧流。
昔为薄命妾，
无日不含愁。
今为水中鸟，
颉颃自相求。
洛阳女儿在青阁，
二月罗衣轻更薄。
金泥文彩未足珍，
画作鸳鸯始堪著。
亦有少妇破瓜年，
春闺无伴独婵娟。
夜夜学织连枝锦，
织作鸳鸯人共怜。
悠悠湘水滨，
清浅漾初蘋。
菖花发艳无人识，
江柳逶迤空自春。
唯怜独鹤依琴曲，
更念孤鸾隐镜尘。
愿作鸳鸯被，
长覆有情人。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="rDnGHrgp6K.html">下一篇</a>
				</div>
				<div class="old">
						<a href="HO9o37T1A5.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>