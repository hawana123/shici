<!DOCTYPE html>
<html lang="zh-CN">
	<head>
<title>中华诗词网-闻里谣效古歌</title>
<meta charset="utf-8" />
<meta name="keywords" content="闻里谣效古歌 李绅 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>闻里谣效古歌</h1>
			<div class="info"><span class="date">作者：李绅</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
乡里儿，
桑麻郁郁禾黍肥，
冬有褴襦夏有絺。
兄锄弟耨妻在机，
夜犬不吠开蓬扉。
乡里儿，
醉还饱，
浊醪初熟劝翁媪。
鸣鸠拂羽知年好，
齐和杨花踏春草。
劝年少，
乐耕桑。
使君为我剪荆棘，
使君为我驱豺狼。
林中无虎山有鹿，
水底无蛟鱼有鲂。
父渔子猎日归暮，
月明处处舂黄粱。
乡里儿，
东家父老为尔言，
鼓腹那知生育恩？
莫令太守驰朱轓，
悬鼓一鸣卢鹊喧。
恶声主吏噪尔门，
唧唧力力烹鸡豚。
乡里儿，
莫悲咤。
上有明王颁诏下，
重选贤良恤孤寡。
春日迟迟驱五马，
留犊投钱以为谢。
乡里儿，
终尔词。
我无工巧唯无私，
举手一挥临路岐。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="i6ICl3KoP7.html">下一篇</a>
				</div>
				<div class="old">
						<a href="G6wZzQHDCb.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>