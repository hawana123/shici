<!DOCTYPE html>
<html lang="zh-CN">
	<head>
<title>中华诗词网-赋戚夫人楚舞歌</title>
<meta charset="utf-8" />
<meta name="keywords" content="赋戚夫人楚舞歌 李昂 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>赋戚夫人楚舞歌</h1>
			<div class="info"><span class="date">作者：李昂</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
定陶城中是妾家，
妾年二八颜如花。
闺中歌舞未终曲，
天下死人如乱麻。
汉王此地因征战，
未出帘栊人已荐。
风花菡萏落辕门，
云雨裴回入行殿。
日夕悠悠非旧乡，
飘飘处处逐君王。
闺门向里通归梦，
银烛迎来在战场。
相从顾恩不雇己，
何异浮萍寄深水。
逐战曾迷只轮下，
随君几陷重围里。
此时平楚复平齐，
咸阳宫阙到关西。
珠帘夕殿闻钟磬，
白日秋天忆鼓鼙。
君王纵恣翻成误，
吕后由来有深妒。
不奈君王容鬓衰，
相存相顾能几时。
黄泉白骨不可报，
雀钗翠羽从此辞。
君楚歌兮妾楚舞，
脉脉相看两心苦。
曲未终兮袂更扬，
君流涕兮妾断肠。
已见储君归惠帝，
徒留爱子付周昌。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="fiWtSFRKRD.html">下一篇</a>
				</div>
				<div class="old">
						<a href="3IYNMHVA86.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>