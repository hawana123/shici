<!DOCTYPE html>
<html lang="zh-CN">
	<head>
<title>中华诗词网-华之巫</title>
<meta charset="utf-8" />
<meta name="keywords" content="华之巫 元稹 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>华之巫</h1>
			<div class="info"><span class="date">作者：元稹</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
有一人兮神之侧，
庙森森兮神默默。
神默默兮可奈何，
愿一见神兮何可得。
女巫索我何所有，
神之开闭予之手。
我能进若神之前，
神不自言寄予口。
尔欲见神安尔身，
买我神钱沽我酒。
我家又有神之盘，
尔进此盘神尔安。
此盘不进行路难，
陆有摧车舟有澜。
我闻此语长太息，
岂有神明欺正直。
尔居大道谁南北，
姿矫神言假神力。
假神力兮神未悟，
行道之人不得度。
我欲见神诛尔巫，
岂是因巫假神祜。
尔巫，
尔巫，
尔独不闻乎。
与其媚于奥，
不若媚于灶。
使我倾心事尔巫，
吾宁驱车守吾道。
尔巫尔巫且相保，
吾民自有丘之祷。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="UwKz31oCuU.html">下一篇</a>
				</div>
				<div class="old">
						<a href="fO01pql9bR.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>