<!DOCTYPE html>
<html lang="zh-CN">
	<head>
<title>中华诗词网-送裴处士应制举诗</title>
<meta charset="utf-8" />
<meta name="keywords" content="送裴处士应制举诗 刘禹锡 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>送裴处士应制举诗</h1>
			<div class="info"><span class="date">作者：刘禹锡</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
裴生久在风尘里，
气劲言高少知己。
注书曾学郑司农，
历国多于孔夫子。
往年访我到连州，
无穷绝境终日游。
登山雨中试蜡屐，
入洞夏里披貂裘。
白帝城边又相遇，
敛翼三年不飞去。
忽然结束如秋蓬，
自称对策明光宫。
人言策中说何事，
掉头不答看飞鸿。
彤庭翠松迎晓日，
凤衔金榜云间出。
中贵腰鞭立倾酒，
宰臣委佩观摇笔。
古称射策如弯弧，
一发偶中何时无。
由来草泽无忌讳，
努力满挽当亨衢。
忆得当年识君处，
嘉禾驿后联墙住。
垂钩钓得王馀鱼，
踏芳共登苏小墓。
此事今同梦想间，
相看一笑且开颜。
老大希逢旧邻里，
为君扶病到方山。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="0aGFCPzm5J.html">下一篇</a>
				</div>
				<div class="old">
						<a href="EMbKyyPIdm.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>