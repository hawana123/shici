<!DOCTYPE html>
<html lang="zh-CN">
	<head>
<title>中华诗词网-荆门行</title>
<meta charset="utf-8" />
<meta name="keywords" content="荆门行 王建 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>荆门行</h1>
			<div class="info"><span class="date">作者：王建</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
江边行人暮悠悠，
山头殊未见荆州。
岘亭西南路多曲，
栎林深深石镞镞。
看炊红米煮白鱼，
夜向鸡鸣店家宿。
南中三月蚊蚋生，
黄昏不闻人语声。
生纱帷疏薄如雾，
隔衣噆肤耳边鸣。
欲明不待灯火起，
唤得官船过蛮水。
女儿停客茆屋新，
开门扫地桐花里。
犬声扑扑寒溪烟，
人家烧竹种山田。
巴云欲雨薰石热，
麋鹿度江虫出穴。
大蛇过处一山腥，
野牛惊跳双角折。
斜分汉水横千山，
山青水绿荆门关。
向前问个长沙路，
旧是屈原沈溺处。
谁家丹旐已南来，
逢著流人从此去。
月明山鸟多不栖，
下枝飞上高枝啼。
主人念远心不怿，
罗衫卧对章台夕。
红烛交横各自归，
酒醒还是他乡客。
壮年留滞尚思家，
况复白头在天涯。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="ZQVfEyRPbu.html">下一篇</a>
				</div>
				<div class="old">
						<a href="G2L96f7C7y.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>