<!DOCTYPE html>
<html lang="zh-CN">
	<head>
<title>中华诗词网-苏君厅观韩干马障歌</title>
<meta charset="utf-8" />
<meta name="keywords" content="苏君厅观韩干马障歌 顾云 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>苏君厅观韩干马障歌</h1>
			<div class="info"><span class="date">作者：顾云</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
杜甫歌诗吟不足，
可怜曹霸丹青曲。
直言弟子韩干马，
画马无骨但有肉。
今日披图见笔迹，
始知甫也真凡目。
秦王学士居武功，
六印名家声价雄。
乃孙屈迹宁百里，
好奇学古有祖风。
竹厅斜日弈棋散，
延我直入书斋中。
屹然六幅古屏上，
欻见胡人牵入天厩之神龙。
麟鬐凤臆真相似，
秋竹惨惨披两耳。
轻匀杏蕊糁皮毛，
细捻银丝插鬃尾。
思量动步应千里，
谁见初离渥洼水？
眼前只欠燕雪飞，
蹄下如闻朔风起。
朱崖谪掾从亡殁，
更有何人鉴奇物。
当时若遇燕昭王，
肯把千金买枯骨。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="QtlWXvq6gl.html">下一篇</a>
				</div>
				<div class="old">
						<a href="U4gxhdL0TC.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>