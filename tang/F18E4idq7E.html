<!DOCTYPE html>
<html lang="zh-CN">
	<head>
<title>中华诗词网-唐侍御寄游道林岳麓二寺诗，并……</title>
<meta charset="utf-8" />
<meta name="keywords" content="唐侍御寄游道林岳麓二寺诗，并…… 刘禹锡 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>唐侍御寄游道林岳麓二寺诗，并……</h1>
			<div class="info"><span class="date">作者：刘禹锡</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
湘西古刹双蹲蹲，
群峰朝拱如骏奔。
青松步障深五里，
龙宫黯黯神为阍。
高殿呀然压苍巘，
俯瞰长江疑欲吞。
橘洲泛浮金实动，
水郭缭绕朱楼鶱。
语馀百响入天籁，
众奇引步轻翩翻。
泉清石布博棋子，
萝密鸟韵如簧言。
回廊架险高且曲，
新径穿林明复昏。
浅流忽浊山兽过，
古木半空天火痕。
星使双飞出禁垣，
元侯饯之游石门。
紫髯翼从红袖舞，
竹风松雪香温黁。
远持清琐照巫峡，
一戛惊断三声猿。
灵山会中身不预，
吟想峭绝愁精魂。
恨无黄金千万饼，
布地买取为丘园。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="QEehtW3xDy.html">下一篇</a>
				</div>
				<div class="old">
						<a href="krg0UWgiNu.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>