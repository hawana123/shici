<!DOCTYPE html>
<html lang="zh-CN">
	<head>
<title>中华诗词网-吴姬十首</title>
<meta charset="utf-8" />
<meta name="keywords" content="吴姬十首 薛能 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>吴姬十首</h1>
			<div class="info"><span class="date">作者：薛能</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
夜锁重门昼亦监，
眼波娇利瘦岩岩。
偏怜不怕傍人笑，
自把春罗等舞衫。
龙麝薰多骨亦香，
因经寒食好风光。
何人画得天生态，
枕破施朱隔宿妆。
滴滴春霖透荔枝，
笔题笺动手中垂。
天阴不得君王召，
嚬著青蛾作小诗。
钿合重盛绣结深，
昭阳初幸赐同心。
君知一夜恩多少，
明日宣教放德音。
退红香汗湿轻纱，
高卷蚊厨独卧斜。
娇泪半垂珠不破，
恨君瞋折后庭花。
取次衣裳尽带珠，
别添龙脑裛罗襦。
年来寄与乡中伴，
杀尽春蚕税亦无。
画烛烧兰暖复迷，
殿帏深密下银泥。
开门欲作侵晨散，
已是明朝日向西。
楼台重叠满天云，
殷殷鸣鼍世上闻。
此日杨花初似雪，
女儿弦管弄参军。
冠剪黄绡帔紫罗，
薄施铅粉画青娥。
因将素手夸纤巧，
从此椒房宠更多。
身是三千第一名，
内家丛里独分明。
芙蓉殿上中元日，
水拍银台弄化生。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="rAhCYVjUth.html">下一篇</a>
				</div>
				<div class="old">
						<a href="bhwJODPtLr.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>