<!DOCTYPE html>
<html lang="zh-CN">
	<head>
<title>中华诗词网-曲龙山歌</title>
<meta charset="utf-8" />
<meta name="keywords" content="曲龙山歌 顾况 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>曲龙山歌</h1>
			<div class="info"><span class="date">作者：顾况</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
曲龙丈人冠藕花，
其颜色映光明砂。
玉绳金枝有通籍，
五岳三山如一家。
遥指丛霄沓灵岛，
岛中晔晔无凡草。
九仙傲倪折五芝，
翠凤白麟回异道。
石台石镜月长明，
石洞石桥连上清。
人间妻子见不识，
拍云挥手升天行。
摩天截汉何潇洒，
四石五云更上下。
下方小兆更拜焉，
愿得骑云作车马。
子欲居九夷，
乘桴浮于海。
圣人之意有所在，
曲龙何在在海中。
石室玉堂窅玲珑，
其下琛怪之所产，
其上灵栖复无限。
无风浪顶高屋脊，
有风天晴翻海眼。
愿逐刚风骑吏旋，
起居按摩参寥天。
凤凰颊骨流珠佩，
孔雀尾毛张翠盖。
下看人界等虫沙，
夜宿层城阿母家。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="zyI59BM3rK.html">下一篇</a>
				</div>
				<div class="old">
						<a href="uTwUJmTAAj.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>