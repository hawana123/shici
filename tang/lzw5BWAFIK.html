<!DOCTYPE html>
<html lang="zh-CN">
	<head>
<title>中华诗词网-入奏行赠西山检察使窦侍御</title>
<meta charset="utf-8" />
<meta name="keywords" content="入奏行赠西山检察使窦侍御 杜甫 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>入奏行赠西山检察使窦侍御</h1>
			<div class="info"><span class="date">作者：杜甫</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
窦侍御，
骥之子，
凤之雏。
年未三十忠义俱，
骨鲠绝代无。
炯如一段清冰出万壑，
置在迎风寒露之玉壶。
蔗浆归厨金碗冻，
洗涤烦热足以宁君躯。
政用疏通合典则，
戚联豪贵耽文儒。
兵革未息人未苏，
天子亦念西南隅。
吐蕃凭陵气颇粗，
窦氏检察应时须。
运粮绳桥壮士喜，
斩木火井穷猿呼。
八州刺史思一战，
三城守边却可图。
此行入奏计未小，
密奉圣旨恩宜殊。
绣衣春当霄汉立，
彩服日向庭闱趋。
省郎京尹必俯拾，
江花未落还成都。
江花未落还成都，
肯访浣花老翁无。
为君酤酒满眼酤，
与奴白饭马青刍。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="5TeNsebfEA.html">下一篇</a>
				</div>
				<div class="old">
						<a href="xhmkXJLRbN.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>