<!DOCTYPE html>
<html lang="zh-CN">
	<head>
<title>中华诗词网-邻相反行</title>
<meta charset="utf-8" />
<meta name="keywords" content="邻相反行 薛逢 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>邻相反行</h1>
			<div class="info"><span class="date">作者：薛逢</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
东家有儿年十五，
只向田园独辛苦。
夜开沟水绕稻田，
晓叱耕牛垦塉土。
西家有儿才弱龄，
仪容清峭云鹤形。
涉书猎史无早暮，
坐期朱紫如拾青。
东家西家两相诮，
西儿笑东东又笑。
西云养志与荣名，
彼此相非不同调。
东家自云虽苦辛，
躬耕早暮及所亲。
男舂女爨二十载，
堂上未为衰老人。
朝机暮织还充体，
余者到兄还及弟。
春秋伏腊长在家，
不许妻奴暂违礼。
尔今二十方读书，
十年取第三十余。
往来途路长离别，
几人便得升公车。
纵令得官身须老，
衔恤终天向谁道？
百年骨肉归下泉，
万里枌榆长秋草。
我今躬耕奉所天，
耘锄刈获当少年。
面上笑添今日喜，
肩头薪续厨中烟。
纵使此身头雪白，
又有儿孙还稼穑。
家藏一卷古孝经，
世世相传皆得力。
为报西家知不知，
何须谩笑东家儿。
生前不得供甘滑，
殁后扬名徒尔为。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="m6CrjZs3pS.html">下一篇</a>
				</div>
				<div class="old">
						<a href="n5XeKlJX3x.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>