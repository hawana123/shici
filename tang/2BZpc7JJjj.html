<!DOCTYPE html>
<html lang="zh-CN">
	<head>
<title>中华诗词网-和自劝二首</title>
<meta charset="utf-8" />
<meta name="keywords" content="和自劝二首 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>和自劝二首</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
稀稀疏疏绕篱竹，
窄窄狭狭向阳屋。
屋中有一曝背翁，
委置形骸如土木。
日暮半炉麸炭火，
夜深一盏纱笼烛。
不知有益及民无，
二十年来食官禄。
就暖移盘檐下食，
防寒拥被帷中宿。
秋官月俸八九万，
岂徒遣尔身温足。
勤操丹笔念黄沙，
莫使饥寒囚滞狱。
急景凋年急于水，
念此揽衣中夜起。
门无宿客共谁言，
暖酒挑灯对妻子。
身饮数杯妻一盏，
余酌分张与儿女。
微酣静坐未能眠，
风霰萧萧打窗纸。
自问有何才与术，
入为丞郎出刺史。
争知寿命短复长，
岂得营营心不止。
请看韦孔与钱崔，
半月之间四人死。
[韦中书、孔京兆、钱尚书、崔华州，
十五日间相次而逝。
]

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="SNRWP125LI.html">下一篇</a>
				</div>
				<div class="old">
						<a href="TqdzXxntZA.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>