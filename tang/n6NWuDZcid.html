<!DOCTYPE html>
<html lang="zh-CN">
	<head>
<title>中华诗词网-别梁锽</title>
<meta charset="utf-8" />
<meta name="keywords" content="别梁锽 李颀 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>别梁锽</h1>
			<div class="info"><span class="date">作者：李颀</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
梁生倜傥心不羁，
途穷气盖长安儿。
回头转眄似雕鹗，
有志飞鸣人岂知。
虽云四十无禄位，
曾与大军掌书记。
抗辞请刃诛部曲，
作色论兵犯二帅。
一言不合龙额侯，
击剑拂衣从此弃。
朝朝饮酒黄公垆，
脱帽露顶争叫呼。
庭中犊鼻昔尝挂，
怀里琅玕今在无。
时人见子多落魄，
共笑狂歌非远图。
忽然遣跃紫骝马，
还是昂藏一丈夫。
洛阳城头晓霜白，
层冰峨峨满川泽。
但闻行路吟新诗，
不叹举家无担石。
莫言贫贱长可欺，
覆篑成山当有时。
莫言富贵长可托，
木槿朝看暮还落。
不见古时塞上翁，
倚伏由来任天作。
去去沧波勿复陈，
五湖三江愁杀人。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="uFw1SxgCVG.html">下一篇</a>
				</div>
				<div class="old">
						<a href="oFFF1n9WTt.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>