<!DOCTYPE html>
<html lang="zh-CN">
	<head>
<title>中华诗词网-柳</title>
<meta charset="utf-8" />
<meta name="keywords" content="柳 孙鲂 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>柳</h1>
			<div class="info"><span class="date">作者：孙鲂</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
茏葱二月初，
青软自相纡。
意态花犹少，
风流木更无。
影繁晴陌上，
烟重古城隅。
炀帝河声里，
几番荣又枯。
数树新栽在画桥，
春来犹自长长条。
东风多事刚牵引，
已解纤纤学舞腰。
金堤堤上一林烟，
况近清明二月天。
别有数枝遥望见，
画桥南面拂秋千。
春物牵情不奈何，
就中杨柳态难过。
也知是处无花去，
争奈看时未觉多。
小眉初展绿条稠，
露压烟濛不自由。
莫是折来偏属意，
依稀相似是风流。
九衢春霁湿云凝，
着地毵毵碍马行。
拟折无端抛又恋，
乱穿来去羡黄莺。
千树阴阴盖御沟，
雪花金穗思悠悠。
先朝事后应无也，
惟是荒根逐碧流。
摇荡和风恃赖春，
蘸流遮路逐年新。
颠狂絮落还堪恨，
分外欺凌寂寞人。
暖催春促吐芳芽，
伴雨从风处处斜。
莫道玄功无定配，
不然争得见桃花。
小池前后碧江滨，
翠窣抛青烂熳春。
不是和风为抬举，
可能开眼向行人。
深绿依依配浅黄，
两般颜色一般香。
到头袅娜成何事，
只解年年断客肠。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="d0YvAQGL0C.html">下一篇</a>
				</div>
				<div class="old">
						<a href="1Ez0solm2e.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>