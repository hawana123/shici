<!DOCTYPE html>
<html lang="zh-CN">
	<head>
<title>中华诗词网-大漠行</title>
<meta charset="utf-8" />
<meta name="keywords" content="大漠行 崔湜 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>大漠行</h1>
			<div class="info"><span class="date">作者：崔湜</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
单于犯蓟壖，
骠骑略萧边。
南山木叶飞下地，
北海蓬根乱上天。
科斗连营太原道，
鱼丽合阵武威川。
三军遥倚仗，
万里相驰逐。
旌旆悠悠静瀚源，
鼙鼓喧喧动卢谷。
穷徼上幽陵，
吁嗟倦寝兴。
马蹄冻溜石，
胡毳暖生冰。
云沙泱漭天光闭，
河塞阴沉海色凝。
崆峒异国谁能托，
萧索边心常不乐。
近见行人畏白龙，
遥闻公主愁黄鹤。
阳春半，
岐路间，
瑶台苑，
玉门关。
百花芳树红将歇，
二月兰皋绿未还。
阵云不散鱼龙水，
雨雪犹飞鸿雁山。
山嶂连绵不可极，
路远辛勤梦颜色。
北堂萱草不寄来，
东园桃李长相忆。
汉将纷纭攻战盈，
胡寇萧条幽朔清。
韩君拜节偏知远，
郑吉驱旌坐见迎。
火绝烟沉右西极，
谷静山空左北平。
但使将军能百战，
不须天子筑长城。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="T6KhazIreY.html">下一篇</a>
				</div>
				<div class="old">
						<a href="TesaeN2usX.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>