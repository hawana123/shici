<!DOCTYPE html>
<html lang="zh-CN">
	<head>
<title>中华诗词网-鲁望昨以五百言见贻过有褒美内揣庸……</title>
<meta charset="utf-8" />
<meta name="keywords" content="鲁望昨以五百言见贻过有褒美内揣庸…… 皮日休 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>鲁望昨以五百言见贻过有褒美内揣庸……</h1>
			<div class="info"><span class="date">作者：皮日休</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
三辰至精气，
生自苍颉前。
粤从有文字，
精气铢于绵。
所以杨墨后，
文词纵横颠。
元狩富材术，
建安俨英贤。
厥祀四百余，
作者如排穿。
五马渡江日，
群鱼食蒲年。
大风荡天地，
万阵黄须膻。
纵有命世才，
不如一空弮。
后至陈隋世，
得之拘且緛。
太浮如潋滟，
太细如蚳蝝。
太乱如靡靡，
太轻如芊芊。
流之为酉句□，
变之为游畋。
百足虽云众，
不救杀马蚿。
君臣作降虏，
北走如犭联猭。
所以文字妖，
致其国朝迁。
吾唐革其弊，
取士将科县。
文星下为人，
洪秀密于緶。
大开紫宸扉，
来者皆详延。
日晏朝不罢，
龙姿欢车身车身。
于焉周道反，
由是秦法悛。
射洪陈子昂，
其声亦喧阗。
惜哉不得时，
将奋犹拘挛。
玉垒李太白，
铜堤孟浩然。
李宽包堪舆，
孟澹拟漪涟。
埋骨采石圹，
留神鹿门埏。
俾其羁旅死，
实觉天地孱。
猗与子美思，
不尽如转辁。
纵为三十车，
一字不可捐。
既作风雅主，
遂司歌咏权。
谁知耒阳土，
埋却真神仙。
当于李杜际，
名辈或溯沿。
良御非异马，
由弓非他弦。
其物无同异，
其人有媸妍。
自开元至今，
宗社纷如烟。
爽若沆瀣英，
高如昆仑巅。
百家嚣浮说，
诸子率寓篇。
筑之为京观，
解之为牲牷。
各持天地维，
率意东西牵。
竞抵元化首，
争扼真宰咽。
或作制诰薮，
或为宫体渊。
或堪被金石，
或可投花钿。
或为舆隶唱，
或被儿童怜。
乌垒虏亦写，
鸡林夷争传。
披揭覆载枢，
捭阖神异键。
力掀尾闾立，
思轧大块旋。
降气或若虹，
耀影或如残。
万象疮复痏，
百灵瘠且□。
谓乎数十公，
笔若明堂椽。
其中有拟者，
不绝当如綖。
齐驱不让策，
并驾或争骈。
所以吾唐风，
直将三代甄。
被此文物盛，
由乎声诗宣。
采彼风人谣，
輶轩轻似鹯。
丽者固不舍，
鄙者亦为铨。
其中有鉴戒，
一一堪雕镌。
乙夜以观之，
吾君无释焉。
遂命大司乐，
度之如星躔。
播于乐府中，
俾为万代蠲。
吹彼圆丘竹，
诵兹清庙弦。
不惟娱列祖，
兼可格上玄。
粤予何为者，
生自江海壖。
騃騃自总角，
不甘耕一廛。
诸昆指仓库，
谓我死道边。
何为不力农，
稽古真可嘕。
遂与袯襫著，
兼之笞笠全。
风吹蔓草花，
飒飒盈荒田。
老牛瞪不行，
力弱谁能鞭？
乃将耒与耜，
并换椠与铅。
阅彼图籍肆，
致之千百编。
携将入苏岭，
不就无出缘。
堆书塞低屋，
添砚涸小泉。
对灯任髻爇，
凭案从肘研。
苟无切玉刀，
难除指上胼。
尔来五寒暑，
试艺称精专。
昌黎道未著，
文教如欲骞。
其中有声病，
于我如舌延舌单。
是敢驱颓波，
归之于大川。
其文如可用，
不敢佞与便。
明水在稿秸，
太羹临豆笾。
将来示时人，
猰貐垂馋涎。
亦或尚华缛，
亦曾为便嬛。
亦能制灏灏，
亦解攻翩翩。
唯思逢阵敌，
与彼争后先。
避兵入句吴，
穷悴只自跧。
平原陆夫子，
投刺来翩跹。
开卷读数行，
为之加敬虔。
忽穷一两首，
反顾唯曲拳。
始来遗巾帼，
乃敢排戈鋋。
或为拔帜走，
或遭劘垒还。
不能收乱辙，
岂暇重为篿。
虽然未三北，
亦可输千鐉。
向来说文字，
尔汝名可联。
圣人病殁世，
不患穷而蹎。
我未九品位，
君无一囊钱。
相逢得何事，
两笼酬戏笺。
无颜解媮合，
底事居冗员。
方知万钟禄，
不博五湖船。
夷险但明月，
死生应白莲。
吟余凭几饮，
钓罢偎蓑眠。
终抛岘山业，
相共此留连。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="ncC9iEHgja.html">下一篇</a>
				</div>
				<div class="old">
						<a href="vbBGzwHDRb.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>