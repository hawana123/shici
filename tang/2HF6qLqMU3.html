<!DOCTYPE html>
<html lang="zh-CN">
	<head>
<title>中华诗词网-惆怅诗九首</title>
<meta charset="utf-8" />
<meta name="keywords" content="惆怅诗九首 顾甄远 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>惆怅诗九首</h1>
			<div class="info"><span class="date">作者：顾甄远</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
魂黯黯兮情脉脉，
帘风清兮窗月白。
梦惊枕上炉烬销，
不见蕊珠宫里客。
禁漏声稀蟾魄冷，
纱厨筠簟波光净。
独坐愁吟暗断魂，
满窗风动芭蕉影。
别恨离肠空恻恻，
风动虚轩池水白。
莫言灵圃步难寻，
有心终效偷桃客。
愁遇人间好风景，
焦桐韵满华堂静。
鉴鸾钗燕恨何穷，
忍向银床空抱影。
绿槐影里傍青楼，
陌上行人空举头。
烟水露花无处问，
摇鞭凝睇不胜愁。
役尽心神销尽骨，
恩情未断忽分离。
平生此恨无言处，
只有衣襟泪得知。
浓醪艳唱愁难破，
骨瘦魂消病已成。
若为多罗年少死，
始甘人道有风情。
泪满罗衣酒满卮，
一声歌断怨伤离。
如今两地心中事，
直是瞿昙也不知。
横泥杯觞醉复醒，
愁牵时有小诗成。
早知惹得千般恨，
悔不天生解薄情。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="4XDaVUesT7.html">下一篇</a>
				</div>
				<div class="old">
						<a href="TIXe24Pdiz.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>