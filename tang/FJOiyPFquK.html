<!DOCTYPE html>
<html lang="zh-CN">
	<head>
<title>中华诗词网-五弦弹－恶郑之夺雅也</title>
<meta charset="utf-8" />
<meta name="keywords" content="五弦弹－恶郑之夺雅也 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>五弦弹－恶郑之夺雅也</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
五弦弹，
五弦弹，
听者倾耳心寥寥。
赵璧知君入骨爱，
五弦一一为君调。
第一第二弦索索，
秋风拂松疏韵落。
第三第四弦泠泠，
夜鹤忆子笼中鸣。
第五弦声最掩抑，
陇水冻咽流不得。
五弦并奏君试听，
凄凄切切复铮铮。
铁击珊瑚一两曲，
冰泻玉盘千万声。
铁声杀，
冰声寒。
杀声入耳肤血憯，
寒气中人肌骨酸。
曲终声尽欲半日，
四坐相对愁无言。
座中有一远方士，
唧唧咨咨声不已。
自叹今朝初得闻，
始知孤负平生耳。
唯忧赵璧白发生，
老死人间无此声。
远方士，
尔听五弦信为美，
吾闻正始之音不如是。
正始之音其若何，
朱弦疏越清庙歌。
一弹一唱再三叹，
曲澹节稀声不多。
融融曳曳召元气，
听之不觉心平和。
人情重今多贱古，
古琴有弦人不抚。
更从赵璧艺成来，
二十五弦不如五。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="pSs7ARi3WY.html">下一篇</a>
				</div>
				<div class="old">
						<a href="oHGvYLKXg9.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>