<!DOCTYPE html>
<html lang="zh-CN">
	<head>
<title>中华诗词网-鹊踏枝一三首</title>
<meta charset="utf-8" />
<meta name="keywords" content="鹊踏枝一三首 冯延巳 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>鹊踏枝一三首</h1>
			<div class="info"><span class="date">作者：冯延巳</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
烦恼韶光能几许，
肠断魂消，
看却春还去。
只喜墙头灵鹊语，
不知青鸟全相误。
心若垂杨千万缕，
水阔花飞，
梦断巫山路。
开眼新愁无问处，
珠帘锦帐相思否？
芳草满园花满目，
帘外微微，
细雨笼庭竹。
杨柳千条珠□□，
碧池波绉鸳鸯浴。
窈窕人家颜似玉，
弦管泠泠，
齐奏云和曲。
公子欢筵犹未足，
斜阳不用相催促。
粉映墙头寒欲尽，
宫漏长时，
酒醒人犹困。
一点春心无限恨，
罗衣印满啼妆粉。
柳岸花飞寒食近，
陌上行人，
杳不传芳信。
楼上重檐山隐隐，
东风尽日吹蝉鬓。
花外寒鸡天欲曙，
香印成灰，
起坐浑无绪。
檐际高桐凝宿雾，
卷帘双鹊惊飞去。
屏上罗衣闲绣缕，
一向关情，
忆遍江南路。
夜夜梦魂休谩语，
已知前事无寻处。
几度凤楼同饮宴，
此夕相逢，
却胜当时见。
低语前欢频转面，
双眉敛恨春山远。
蜡烛泪流羌笛怨，
偷整罗衣，
欲唱情犹懒。
醉里不辞金盏满，
阳关一曲肠千断。
几日行云何处去，
忘却归来，
不道春将暮。
百草千花寒食路，
香车系在谁家树？
泪眼倚楼频独语，
双燕飞来，
陌上相逢否？
撩乱春愁如柳絮，
悠悠梦里无寻处。
六曲阑干偎碧树，
杨柳风轻，
展尽黄金缕。
谁把钿筝移玉柱，
穿帘海燕惊飞去。
满眼游丝兼落絮，
红杏开时，
一霎清明雨。
浓睡觉来慵不语，
惊残好梦无寻处。
叵耐为人情太薄，
几度思量，
真拟浑抛却。
新结同心香未落，
怎生负得当初约。
休向尊前情索莫，
手举金□，
凭仗深深酌。
莫作等闲相斗作，
与君保取长欢乐。
秋入蛮蕉风半裂，
狼籍池塘，
雨打疏荷折。
绕砌□声芳草歇，
愁肠学尽丁香结。
回首西南看晚月，
孤雁来时，
塞管声呜咽。
历历前欢无处说，
关山何日休离别。
霜落小园瑶草短，
瘦叶和风，
惆怅芳时换。
懊恨年年秋不管，
朦胧如梦空肠断。
独立荒池斜日岸，
墙外遥山，
隐隐连天汉。
忽忆当年歌舞伴，
晚来双脸啼痕满。
谁道闲情抛掷久，
每到春来，
惆怅还依旧。
旧日花前常病酒，
敢辞镜里朱颜瘦。
河畔青芜堤上柳，
为问新愁，
何事年年有？
独立小楼风满袖，
平林新月人归后。
萧索清秋珠泪坠，
枕簟微凉，
展转浑无寐。
残酒欲醒中夜起，
月明如练天如水。
阶下寒声啼络纬，
庭树金风，
悄悄重门闭。
可惜旧欢携手地，
思量一夕成憔悴。
以上冯延巳作品《鹊踏枝》共13首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Fhl3wfhKsx.html">下一篇</a>
				</div>
				<div class="old">
						<a href="9LdOOpgo0X.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>