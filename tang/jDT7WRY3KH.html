<!DOCTYPE html>
<html lang="zh-CN">
	<head>
<title>中华诗词网-田侍郎归镇</title>
<meta charset="utf-8" />
<meta name="keywords" content="田侍郎归镇 王建 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>田侍郎归镇</h1>
			<div class="info"><span class="date">作者：王建</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
去处长将决胜筹，
回回身在阵前头。
贼城破后先锋入，
看著红妆不敢收。
熨帖朝衣抛战袍，
夔龙班里侍中高。
对时先奏牙间将，
次第天恩与节旄。
踏著家乡马脚轻，
暮山秋色眼前明。
老人上酒齐头拜，
得侍中来尽再生。
功成谁不拥藩方，
富贵还须是本乡。
万里双旌汾水上，
玉鞭遥指白云庄。
鼓吹幡旗道两边，
行男走女喜骈阗。
旧交省得当时别，
指点如今却少年。
广场破阵乐初休，
彩纛高于百尺楼。
老将气雄争起舞，
管弦回作大缠头。
笳声万里动燕山，
草白天清塞马闲。
触处不如别处乐，
可怜秋月照江关。
将士请衣忘却贫，
绿窗红烛酒楼新。
家家尽踏还乡曲，
明月街中不绝人。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="2fZ5glr4S9.html">下一篇</a>
				</div>
				<div class="old">
						<a href="st5CJzBXix.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>