<!DOCTYPE html>
<html lang="zh-CN">
	<head>
<title>中华诗词网-寄河阳从事杨潜</title>
<meta charset="utf-8" />
<meta name="keywords" content="寄河阳从事杨潜 李涉 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>寄河阳从事杨潜</h1>
			<div class="info"><span class="date">作者：李涉</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
忆昨天台寻石梁，
赤城枕下看扶桑。
金乌欲上海如血，
翠色一点蓬莱光。
安期先生不可见，
蓬莱目极沧海长。
回舟偶得风水便，
烟帆数夕归潇湘。
潇湘水清岩嶂曲，
夜宿朝游常不足。
一自无名身事闲，
五湖云月偏相属。
进者恐不荣，
退者恐不深。
鱼游鸟逝两虽异，
彼此各有遂生心。
身解耕耘妾能织，
岁晏饥寒免相逼。
稚子才年七岁余，
渔樵一半分渠力。
吾友从军在河上，
腰佩吴钩佐飞将。
偶与嵩山道士期，
西寻汴水来相访。
见君颜色犹憔悴，
知君未展心中事。
落日驱车出孟津，
高歌共叹伤心地。
洛邑秦城少年别，
两都陈事空闻说。
汉家天子不东游，
古木行宫闭烟月。
洛滨老翁年八十，
西望残阳临水泣。
自言生长开元中，
武皇恩化亲沾及。
当时天下无甲兵，
虽闻赋敛毫毛轻。
红车翠盖满衢路，
洛中欢笑争逢迎。
一从戎马来幽蓟，
山谷虎狼无捍制。
九重宫殿闭豺狼，
万国生人自相噬。
蹭蹬疮痍今不平，
干戈南北常纵横。
中原膏血焦欲尽，
四郊贪将犹凭陵。
秦中豪宠争出群，
巧将言智宽明君。
南山四皓不敢语，
渭上钓人何足云。
君不见昔时槐柳八百里，
路傍五月清阴起。
只今零落几株残，
枯根半死黄河水。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Hke54BcXgN.html">下一篇</a>
				</div>
				<div class="old">
						<a href="0Wtclrp44E.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>