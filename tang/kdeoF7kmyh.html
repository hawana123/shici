<!DOCTYPE html>
<html lang="zh-CN">
	<head>
<title>中华诗词网-玉门关盖将军歌</title>
<meta charset="utf-8" />
<meta name="keywords" content="玉门关盖将军歌 岑参 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>玉门关盖将军歌</h1>
			<div class="info"><span class="date">作者：岑参</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
盖将军，
真丈夫。
行年三十执金吾，
身长七尺颇有须。
玉门关城迥且孤，
黄沙万里白草枯。
南邻犬戎北接胡，
将军到来备不虞。
五千甲兵胆力粗，
军中无事但欢娱。
暖屋绣帘红地炉，
织成壁衣花氍毹。
灯前侍婢泻玉壶，
金铛乱点野酡酥。
紫绂金章左右趋，
问著只是苍头奴。
美人一双闲且都，
朱唇翠眉映明矑。
清歌一曲世所无，
今日喜闻凤将雏。
可怜绝胜秦罗敷，
使君五马谩踟蹰。
野草绣窠紫罗襦，
红牙缕马对樗蒱。
玉盘纤手撒作卢，
众中夸道不曾输。
枥上昂昂皆骏驹，
桃花叱拨价最殊。
骑将猎向城南隅，
腊日射杀千年狐。
我来塞外按边储，
为君取醉酒剩沽。
醉争酒盏相喧呼，
忽忆咸阳旧酒徒。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="QFCT6BYFAp.html">下一篇</a>
				</div>
				<div class="old">
						<a href="ue6wRQwGR9.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>