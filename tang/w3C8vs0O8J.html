<!DOCTYPE html>
<html lang="zh-CN">
	<head>
<title>中华诗词网-智达上人水精念珠歌</title>
<meta charset="utf-8" />
<meta name="keywords" content="智达上人水精念珠歌 欧阳詹 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>智达上人水精念珠歌</h1>
			<div class="info"><span class="date">作者：欧阳詹</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
水已清，
清中不易当其精。
精华极，
何宜更复加磨拭。
良工磨拭成贯珠，
泓澄洞澈看如无。
星辉月耀莫之逾，
骇鸡照乘徒称殊。
上人念佛泛贞谛，
一佛一珠以为计。
既指其珠当佛身，
亦欲珠明佛像智。
咨董母，
访朱公。
得之玓瓅群奇中，
龙龛鹫岭长随躬。
朝自守持纤掌透，
夜来月照红绦空。
穷川极陆难为宝，
孰说砗磲将玛瑙。
连连寒溜下阴轩，
荧荧泫露垂秋草。
皎晶晶，
彰煌煌，
陆离电烻纷不常，
凌眸晕目生光芒。
我来借问修行术，
数日殷勤美兹物。
上人视日授微言，
心静如斯即诸佛。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="dqHlZOCWes.html">下一篇</a>
				</div>
				<div class="old">
						<a href="qiFn4qzdx7.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>