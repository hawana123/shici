<!DOCTYPE html>
<html lang="zh-CN">
	<head>
<title>中华诗词网-代书诗一百韵寄微之</title>
<meta charset="utf-8" />
<meta name="keywords" content="代书诗一百韵寄微之 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>代书诗一百韵寄微之</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
忆在贞元岁，
初登典校司。
身名同日授，
心事一言知。
[贞元中，
与微之同登科第，
俱授秘书省校书郎，
始相识也。
]肺腑都无隔，
形骸两不羁。
疏狂属年少，
闲散为官卑。
分定金兰契，
言通药石规。
交贤方汲汲，
友直每(亻思)(亻思)。
有月多同赏，
无杯不共持。
秋风拂琴匣，
夜雪卷书帷。
高上慈恩塔，
幽寻皇子陂。
唐昌玉蕊会，
崇敬牡丹期。
[唐昌观玉蕊，
崇敬寺牡丹，
花时多与微之有期。
]笑劝迂辛酒，
闲吟短李诗。
[辛大丘度，
性迂嗜酒；
李二十绅，
形短能诗。
故当时有迂辛短李之号。
]儒风爱敦质，
佛理尚玄师。
[刘三十二敦质，
雅有儒风；
庾七玄师，
谈佛理有可赏者。
]度日曾无闷，
通宵靡不为。
双声联律句，
八面对宫棋。
[双声联句，
八面宫棋，
皆当时事。
]往往游三省，
腾腾出九逵。
寒销直城路，
春到曲江池。
树暖枝条弱，
山晴彩翠奇。
峰攒石绿点，
柳宛曲尘丝。
岸草烟铺地，
园花雪压枝。
早光红照耀，
新溜碧逶迤。
幄幕侵堤布，
盘筵占地施。
征伶皆绝艺，
选伎悉名姬。
铅粉凝春态，
金钿耀水嬉。
风流夸堕髻，
时世斗啼眉。
[贞元末，
城中复为堕马髻、啼眉妆也。
]密坐随欢促，
华樽逐胜移。
香飘歌袂动，
翠落衫钗遗。
筹插红螺碗，
觥飞白玉卮。
打嫌调笑易，
饮讶卷波迟。
[抛打曲有《调笑令》，
饮酒曲有《卷白波》。
]残席喧哗散，
归鞍酩酊骑。
酡颜乌帽侧，
醉袖玉鞭垂。
紫陌传钟鼓，
红尘塞路歧。
几时曾暂别？
何处不相随？
茌苒星霜换，
回还节候催。
两衙多请假，
三考欲成资。
运启千年圣，
天成万物宜。
皆当少壮日，
同惜盛明时。
光景嗟虚掷，
云霄窃暗窥。
攻文朝(石乞)(石乞)，
讲学夜孜孜。
策目穿如札，
毫锋锐若锥。
[时与微之结集策略之目，
其数至百十。
][时与微之各有纤锋细管笔，
携以就试，
相顾辄笑，
目为毫锥。
]繁张获鸟网，
坚守钓鱼坻。
[谓自冬至夏，
频改试期，
竟与微之坚持制试也。
]并受夔龙荐，
齐陈晁董词。
万言经济略，
三策太平基。
中第争无敌，
专场战不疲。
辅车排胜阵，
掎角搴降旗。
[并谓同铺席、共笔砚。
]双阙纷容卫，
千僚俨等衰。
[谓制举人欲唱第之时也。
]恩随紫泥降，
名向白麻披。
既在高科选，
还从好爵縻。
东垣君谏诤，
西邑我驱驰。
[元和元年同登制科，
微之拜拾遗，
予授周至尉。
]在喜登乌府，
多惭侍赤墀。
[四年，
微之复拜监察，
予为拾遗、学士也。
]官班分内外，
游处遂参差。
每列（宛鸟）鸾序，
偏瞻獬豸姿。
简威霜凛冽，
衣彩绣葳蕤。
正色摧强御，
刚肠嫉喔咿。
常憎持禄位，
不拟保妻儿。
养勇期除恶，
输忠在灭私。
下鞲惊燕雀，
当道慑狐狸。
南国人无怨，
东台吏不欺。
[微之使东川，
奏冤八十余家，
诏从而平之，
因分司东都。
]理冤多定国，
切谏甚辛毗。
造次行于是，
平生志在兹。
道将心共直，
言与行兼危。
水暗波翻覆，
山藏路险(山戏)。
未为明主识，
已被幸臣疑。
木秀遭风折，
兰芳遇霰萎。
千钧势易压，
一柱力难支。
腾口因成(疒有)，
吹毛遂得疵。
忧来吟贝锦，
谪去咏江蓠。
邂逅尘中遇，
殷勤马上辞。
贾生离魏阙，
王粲向荆夷。
水过清源寺，
山经绮季祠。
心摇汉皋佩，
泪堕岘山碑。
[并途中所经历者也。
]驿路缘云际，
城楼枕水湄。
思乡多绕泽，
望阙独登陴。
林晚青萧索，
江平绿渺弥。
野秋鸣蟋蟀，
沙冷聚鸬鹚。
官舍黄茅屋，
人家苦竹篱。
白醪充夜酌，
红粟备晨炊。
寡鹤摧风翮，
鳏鱼失水鳍。
暗雏啼渴旦，
凉叶堕相思。
[此四句兼含微之鳏居之思。
]一点寒灯灭，
三声晓角吹。
蓝衫经雨故，
骢马卧霜羸。
念涸谁濡沫？
嫌醒自啜醴。
耳垂无伯乐，
舌在有张仪。
负气冲星剑，
倾心向日葵。
金言自销铄，
玉性肯磷缁？
伸屈须看蠖，
穷通莫问龟。
定知身是患，
当用道为医。
想子今如彼，
嗟予独在斯。
无(醪左换忄)当岁杪，
有梦到天涯。
坐阻连襟带，
行乖接履綦。
润销衣上雾，
香散室中芝。
念远缘迁贬，
惊时为别离。
素书三往复，
明月七盈亏。
[自与微之别经七月，
三度得书。
]旧里非难到，
余欢不可追。
树依兴善老，
草傍静安衰。
[微之宅在静安坊西，
近兴善寺。
]前事思如昨，
中怀写向谁？
北村寻古柏，
南宅访辛夷。
[开元观西北院，
即隋时龙村佛堂，
有古柏一株，
至今存焉。
微之宅中有辛夷两树，
常与微之游息其下。
]此日空搔首，
何人共解颐？
病多知夜永，
年长觉秋悲。
不饮长如醉，
加餐亦似饥。
狂吟一千字，
因使寄微之。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="EeiWaVapD5.html">下一篇</a>
				</div>
				<div class="old">
						<a href="pgg5uuOCfl.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>