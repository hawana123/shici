<!DOCTYPE html>
<html lang="zh-CN">
	<head>
<title>中华诗词网-嗟哉董生行</title>
<meta charset="utf-8" />
<meta name="keywords" content="嗟哉董生行 韩愈 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>嗟哉董生行</h1>
			<div class="info"><span class="date">作者：韩愈</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
淮水出桐柏，
山东驰遥遥千里不能休；
淝水出其侧，
不能千里百里入淮流。
寿州属县有安丰，
唐贞元时县人董生召南隐居行义于其中。
刺史不能荐，
天子不闻名声。
爵禄不及门，
门外惟有吏，
日来征租更索钱。
嗟哉董生朝出耕夜归读古人书，
尽日不得息。
或山而樵，
或水而渔。
入厨具甘旨，
上堂问起居。
父母不戚戚，
妻子不咨咨。
嗟哉董生孝且慈，
人不识，
惟有天翁知，
生祥下瑞无时期。
家有狗乳出求食，
鸡来哺其儿。
啄啄庭中拾虫蚁，
哺之不食鸣声悲。
彷徨踯躅久不去，
以翼来覆待狗归。
嗟哉董生，
谁将与俦？
时之人，
夫妻相虐，
兄弟为雠。
食君之禄，
而令父母愁。
亦独何心，
嗟哉董生无与俦。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="AGzUYHgDxG.html">下一篇</a>
				</div>
				<div class="old">
						<a href="hGaTPMVAtK.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>