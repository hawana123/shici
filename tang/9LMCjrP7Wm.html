<!DOCTYPE html>
<html lang="zh-CN">
	<head>
<title>中华诗词网-飞燕篇</title>
<meta charset="utf-8" />
<meta name="keywords" content="飞燕篇 王翰 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>飞燕篇</h1>
			<div class="info"><span class="date">作者：王翰</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
孝成皇帝本娇奢，
行幸平阳公主家。
可怜女儿三五许，
丰茸惜是一园花。
歌舞向来人不贵，
一旦逢君感君意。
君心见赏不见忘，
姊妹双飞入紫房。
紫房彩女不得见，
专荣固宠昭阳殿。
红妆宝镜珊瑚台，
青琐银簧云母扇。
日夕风传歌舞声，
只扰长信忧人情。
长信忧人气欲绝，
君王歌吹终不歇。
朝弄琼箫下彩云，
夜踏金梯上明月。
明月薄蚀阳精昏，
娇妒倾城惑至尊。
已见白虹横紫极，
复闻飞燕啄皇孙。
皇孙不死燕啄折，
女弟一朝如火绝。
明明天子咸戒之，
赫赫宗周褒姒灭。
古来贤圣叹狐裘，
一国荒淫万国羞。
安得上方断马剑，
斩取朱门公子头。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Ffit4WqL1R.html">下一篇</a>
				</div>
				<div class="old">
						<a href="ENy9RLoBbR.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>