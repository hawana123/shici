<!DOCTYPE html>
<html lang="zh-CN">
	<head>
<title>中华诗词网-八咏应制二首</title>
<meta charset="utf-8" />
<meta name="keywords" content="八咏应制二首 上官仪 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>八咏应制二首</h1>
			<div class="info"><span class="date">作者：上官仪</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
启重帷，
重帷照文杏。
翡翠藻轻花，
流苏媚浮影。
瑶笙燕始归，
金堂露初晞。
风随少女至，
虹共美人归。
罗荐已擘鸳鸯被，
绮衣复有蒲萄带。
残红艳粉映帘中，
戏蝶流莺聚窗外。
洛滨春雪回，
巫峡暮云来。
雪花飘玉辇，
云光上璧台。
共待新妆出，
清歌送落梅。
入丛台，
丛台裛春露。
滴沥间深红，
参差散轻素。
妆蝶惊复聚，
黄鹂飞且顾。
攀折殊未已，
复值惊飞起。
送影舞衫前，
飘香歌扇里。
望望惜春晖，
行行犹未归。
暂得佳游趣，
更愁花鸟稀。
且学鸟声调凤管，
方移花影入鸳机。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="GUaBk9A542.html">下一篇</a>
				</div>
				<div class="old">
						<a href="FYZ3krZKgJ.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>