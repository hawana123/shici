<!DOCTYPE html>
<html lang="zh-CN">
	<head>
<title>中华诗词网-卫节度赤骠马歌</title>
<meta charset="utf-8" />
<meta name="keywords" content="卫节度赤骠马歌 岑参 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>卫节度赤骠马歌</h1>
			<div class="info"><span class="date">作者：岑参</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
君家赤骠画不得，
一团旋风桃花色。
红缨紫鞚珊瑚鞭，
玉鞍锦鞯黄金勒。
请君鞲出看君骑，
尾长窣地如红丝。
自矜诸马皆不及，
却忆百金新买时。
香街紫陌凤城内，
满城见者谁不爱。
扬鞭骤急白汗流，
弄影行骄碧蹄碎。
紫髯胡雏金剪刀，
平明剪出三鬃高。
枥上看时独意气，
众中牵出偏雄豪。
骑将猎向南山口，
城南狐兔不复有。
草头一点疾如飞，
却使苍鹰翻向后。
忆昨看君朝未央，
鸣珂拥盖满路香。
始知边将真富贵，
可怜人马相辉光。
男儿称意得如此，
骏马长鸣北风起。
待君东去扫胡尘，
为君一日行千里。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="E572jgBjiA.html">下一篇</a>
				</div>
				<div class="old">
						<a href="NFRGnAOWkp.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>