<!DOCTYPE html>
<html lang="zh-CN">
	<head>
<title>中华诗词网-与崔渥冥会杂诗</title>
<meta charset="utf-8" />
<meta name="keywords" content="与崔渥冥会杂诗 湘妃庙 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>与崔渥冥会杂诗</h1>
			<div class="info"><span class="date">作者：湘妃庙</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
万里同心别九重，
定知涉历此相逢。
谁人翻向群峰路，
不得苍梧徇玉容。
春鸟交交引思浓，
岂期尘迹拜仙宫。
鸾歌凤舞飘珠翠，
疑是阳台一梦中。
鸾舆昔日出蒲关，
一去苍梧更有还。
若是不留千古恨，
湘江何事竹犹斑。
愁闻黄鸟夜关关，
沩汭春来有梦还。
遗美代移刊勒绝，
唯闻留得泪痕斑。
方承恩宠醉金杯，
岂为干戈骤到来。
亡国破家皆有恨，
捧心无语泪苏台。
桃花流水两堪伤，
洞口烟波月渐长。
莫道仙家无别恨，
至今垂泪忆刘郎。
泾阳平野草初春，
遥望家乡泪滴频。
当此不知多少恨，
至今空忆在灵姻。
目断魂销正惘然，
九疑山际路漫漫。
何人知得心中恨，
空有湘江竹万竿。
常说仙家事不同，
偶陪花月此宵中。
锦屏银烛皆堪恨，
惆怅纱窗向晓风。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="mQGpNL7NzP.html">下一篇</a>
				</div>
				<div class="old">
						<a href="j68QDZnSMQ.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>