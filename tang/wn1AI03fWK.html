<!DOCTYPE html>
<html lang="zh-CN">
	<head>
<title>中华诗词网-自宣州赴官入京路逢裴坦判官归……</title>
<meta charset="utf-8" />
<meta name="keywords" content="自宣州赴官入京路逢裴坦判官归…… 杜牧 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>自宣州赴官入京路逢裴坦判官归……</h1>
			<div class="info"><span class="date">作者：杜牧</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
敬亭山下百顷竹，
中有诗人小谢城。
城高跨楼满金碧，
下听一溪寒水声。
梅花落径香缭绕，
雪白玉珰花下行。
萦风酒旆挂朱阁，
半醉游人闻弄笙。
我初到此未三十，
头脑钐利筋骨轻。
画堂檀板秋拍碎，
一引有时联十觥。
老闲腰下丈二组，
尘土高悬千载名。
重游鬓白事皆改，
唯见东流春水平。
对酒不敢起，
逢君还眼明。
云罍看人捧，
波脸任他横。
一醉六十日，
古来闻阮生。
是非离别际，
始见醉中情。
今日送君话前事，
高歌引剑还一倾。
江湖酒伴如相问，
终老烟波不计程。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="fDj88qkpid.html">下一篇</a>
				</div>
				<div class="old">
						<a href="Jr7uShniqi.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>