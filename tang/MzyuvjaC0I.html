<!DOCTYPE html>
<html lang="zh-CN">
	<head>
<title>中华诗词网-江夏行</title>
<meta charset="utf-8" />
<meta name="keywords" content="江夏行 李白 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>江夏行</h1>
			<div class="info"><span class="date">作者：李白</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
忆昔娇小姿，
春心亦自持。
为言嫁夫婿，
得免长相思。
谁知嫁商贾，
令人却愁苦。
自从为夫妻，
何曾在乡土。
去年下扬州，
相送黄鹤楼。
眼看帆去远，
心逐江水流。
只言期一载，
谁谓历三秋。
使妾肠欲断，
恨君情悠悠。
东家西舍同时发，
北去南来不逾月。
未知行李游何方，
作个音书能断绝。
适来往南浦，
欲问西江船。
正见当垆女，
红妆二八年。
一种为人妻，
独自多悲凄。
对镜便垂泪，
逢人只欲啼。
不如轻薄儿，
旦暮长相随。
悔作商人妇，
青春长别离。
如今正好同欢乐，
君去容华谁得知。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="CuuIkVjB6o.html">下一篇</a>
				</div>
				<div class="old">
						<a href="t5tzhaaEpm.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>