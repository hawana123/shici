<!DOCTYPE html>
<html lang="zh-CN">
	<head>
<title>中华诗词网-文祝延二阕</title>
<meta charset="utf-8" />
<meta name="keywords" content="文祝延二阕 沈亚之 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>文祝延二阕</h1>
			<div class="info"><span class="date">作者：沈亚之</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
闽山之杭杭兮水堋堋，
吞荒抱大兮香叠层。
腾气清浑兮朝昏，
神生其中兮宅幽凝。
居如山兮惠如水，
处端卓兮赴下而忘鄙。
集人之祈兮从人之所市，
攀清明兮叩仿佛。
我民清兮期吉日，
愿听诚兮陈所当。
侯临我兮恩如光，
照导兮天覆。
惠流吾兮乐且康，
恭闻侯兮饮食失常。
民萦忧兮心苦疮，
饱我之饥兮侯由有谷。
神有泽兮宜荫沃，
脱侯之恙兮归侯之多福。
群卑勤之恭洁兮，
鉴贞盟乎山竹。
兕载吹兮音咿咿，
铜铙呶兮睋呼眓睢。
樟之盖兮麓下，
云垂幄兮为帷。
合吾民兮将安，
维吾侯之康兮乐欣。
肴盘列兮答神，
神摆渔篁兮降拂窣窣。
右持妓兮左夫人，
态修邃兮佻眇。
调丹含琼兮瑳佳笑，
馨炮膻燔兮溢按豆。
爵盎无虚兮果摭杂佑，
秋云清醉兮流融光。
巫裾旋兮觋袖翔，
瞪虚凝兮览回杨。
语神欢兮酒云央，
望吾侯兮遵赏事。
朝马驾兮搦宝辔，
千弭函弦兮森道骑。
吾何乐兮神轩，
维侯之康兮居游自遂。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="QDiqYxGhlx.html">下一篇</a>
				</div>
				<div class="old">
						<a href="TSl4KNksIi.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>