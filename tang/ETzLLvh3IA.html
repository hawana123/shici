<!DOCTYPE html>
<html lang="zh-CN">
	<head>
<title>中华诗词网-春山三朅来</title>
<meta charset="utf-8" />
<meta name="keywords" content="春山三朅来 李涉 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>春山三朅来</h1>
			<div class="info"><span class="date">作者：李涉</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
钓鱼朅来春日暖，
沿溪不厌舟行缓。
野竹初栽碧玉长，
澄潭欲下青丝短。
昔人避世兼避雠。
暮栖云外朝悠悠。
我今无事亦如此，
赤鲤忽到长竿头。
泛泛随波凡几里，
碧莎如烟沙似砥。
瘦壁横空怪石危，
山花斗日禽争水。
有时带月归扣舷，
身闲自是渔家仙。
山上朅来采新茗，
新花乱发前山顶。
琼英动摇钟乳碧，
丛丛高下随崖岭。
未必蓬莱有仙药，
能向鼎中云漠漠。
越瓯遥见裂鼻香，
欲觉身轻骑白鹤。
采药朅来药苗盛，
药生只傍行人径。
世人重耳不重目，
指似药苗心不足。
野客住山三十载，
妻儿共寄浮云外。
小男学语便分别，
已辩君臣知匹配。
都市广长开大铺，
疾来求者多相误。
见说韩康旧姓名，
识之不识先相怒。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="pktOMMx8RZ.html">下一篇</a>
				</div>
				<div class="old">
						<a href="c7RWSx0jkw.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>