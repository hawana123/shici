<!DOCTYPE html>
<html lang="zh-CN">
	<head>
<title>中华诗词网-卢郎中云夫寄示送盘谷子诗两章……</title>
<meta charset="utf-8" />
<meta name="keywords" content="卢郎中云夫寄示送盘谷子诗两章…… 韩愈 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>卢郎中云夫寄示送盘谷子诗两章……</h1>
			<div class="info"><span class="date">作者：韩愈</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
昔寻李愿向盘谷，
正见高崖巨壁争开张。
是时新晴天井溢，
谁把长剑倚太行。
冲风吹破落天外，
飞雨白日洒洛阳。
东蹈燕川食旷野，
有馈木蕨芽满筐。
马头溪深不可厉，
借车载过水入箱。
平沙绿浪榜方口，
雁鸭飞起穿垂杨。
穷探极览颇恣横，
物外日月本不忙。
归来辛苦欲谁为，
坐令再往之计堕眇芒。
闭门长安三日雪，
推书扑笔歌慨慷。
旁无壮士遣属和，
远忆卢老诗颠狂。
开缄忽睹送归作，
字向纸上皆轩昂。
又知李侯竟不顾，
方冬独入崔嵬藏。
我今进退几时决，
十年蠢蠢随朝行。
家请官供不报答，
何异雀鼠偷太仓。
行抽手版付丞相，
不等弹劾还耕桑。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="1YJ2FjEUB5.html">下一篇</a>
				</div>
				<div class="old">
						<a href="WAOKe0yHRp.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>