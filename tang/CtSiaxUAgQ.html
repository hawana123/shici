<!DOCTYPE html>
<html lang="zh-CN">
	<head>
<title>中华诗词网-自诲</title>
<meta charset="utf-8" />
<meta name="keywords" content="自诲 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>自诲</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
乐天乐天，
来与汝言。
汝宜拳拳，
终身行焉。
物有万类，
锢人如锁。
事有万感，
爇人如火。
万类递来，
锁汝形骸。
使汝未老，
形枯如柴。
万感递至，
火汝心怀。
使汝未死，
心化为灰。
乐天乐天，
可不大哀，
汝胡不惩往而念来。
人生百岁七十稀，
设使与汝七十期。
汝今年已四十四，
却后二十六年能几时。
汝不思二十五六年来事，
疾速倏忽如一寐。
往日来日皆瞥然，
胡为自苦于其间。
乐天乐天，
可不大哀。
而今而后，
汝宜饥而食，
渴而饮；
昼而兴，
夜而寝；
无浪喜，
无妄忧；
病则卧，
死则休。
此中是汝家，
此中是汝乡，
汝何舍此而去，
自取其遑遑。
遑遑兮欲安往哉，
乐天乐天归去来。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="9xkJPoHShJ.html">下一篇</a>
				</div>
				<div class="old">
						<a href="SuINSjVM5o.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>