<!DOCTYPE html>
<html lang="zh-CN">
	<head>
<title>中华诗词网-朝天词十首寄上魏博田侍中</title>
<meta charset="utf-8" />
<meta name="keywords" content="朝天词十首寄上魏博田侍中 王建 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>朝天词十首寄上魏博田侍中</h1>
			<div class="info"><span class="date">作者：王建</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
山川初展国图宽，
未识龙颜坐不安。
风动白髯旌节下，
过时天子御楼看。
相感君臣总泪流，
恩深舞蹈不知休。
初从战地来无物，
唯奏新添十八州。
催修水殿宴沂公，
与别诸侯总不同。
隔月太常先习乐，
金书牌纛彩云中。
无人敢夺在先筹，
天子门边送与球。
遥索彩箱新样锦，
内人舁出马前头。
御马牵来亲自试，
珠球到处玉蹄知。
殿头宣赐连催上，
未解红缨不敢骑。
老作三公经献寿，
临时犹自语差池。
私从班里来长跪，
捧上金杯便合仪。
四海无波乞放闲，
三封手疏犯龙颜。
他时若有边尘动，
不待天书自出山。
胡马悠悠未尽归，
玉关犹隔吐蕃旗。
老臣一表求高卧，
边事从今欲问谁。
威容难画改频频，
眉目分毫恐不真。
有诏别图书阁上，
先教粉本定风神。
重赐弓刀内宴回，
看人城外满楼台。
君臣不作多时别，
收尽边旗当日来。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="bIRDGQNADG.html">下一篇</a>
				</div>
				<div class="old">
						<a href="1VZzDkIO5p.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>