<!DOCTYPE html>
<html lang="zh-CN">
	<head>
<title>中华诗词网-赠李长史歌</title>
<meta charset="utf-8" />
<meta name="keywords" content="赠李长史歌 吴融 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>赠李长史歌</h1>
			<div class="info"><span class="date">作者：吴融</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
危栏压溪溪澹碧，
翠袅红飘莺寂寂。
此日长亭怆别离，
座中忽遇吹芦客。
双攘轻袖当高轩，
含商吐羽凌非烟。
初疑一百尺瀑布，
八九月落香炉巅。
又似鲛人为客罢，
迸泪成珠玉盘泻。
碧珊瑚碎震泽中，
金锒铛撼龟山下。
铿訇揭调初惊人，
幽咽细声还感神。
紫凤将雏叫山月，
玄兔丧子啼江春。
咨嗟长史出人艺，
如何值此艰难际。
可中长似承平基，
肯将此为闲人吹？
不是东城射雉处，
即应南苑斗鸡时。
白樱桃熟每先赏，
红芍药开长有诗。
卖珠曾被武皇问，
薰香不怕贾公知。
今来流落一何苦，
江南江北九寒暑。
翠华犹在橐泉中，
一曲梁州泪如雨。
长史长史听我语，
从来艺绝多失所。
罗君赠君两首诗，
半是悲君半自悲。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="YO4qodZkzW.html">下一篇</a>
				</div>
				<div class="old">
						<a href="LfbHUur1Dx.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>