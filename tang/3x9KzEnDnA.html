<!DOCTYPE html>
<html lang="zh-CN">
	<head>
<title>中华诗词网-赠康老人洽</title>
<meta charset="utf-8" />
<meta name="keywords" content="赠康老人洽 戴叔伦 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>赠康老人洽</h1>
			<div class="info"><span class="date">作者：戴叔伦</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
酒泉布衣旧才子，
少小知名帝城里。
一篇飞入九重门，
乐府喧喧闻至尊。
宫中美人皆唱得，
七贵因之尽相识。
南邻北里日经过，
处处淹留乐事多。
不脱弊裘轻锦绮，
长吟佳句掩笙歌。
贤王贵主於我厚，
骏马苍头如己有。
暗将心事隔风尘，
尽掷年光逐杯酒。
青门几度见春归，
折柳寻花送落晖。
杜陵往往逢秋暮，
望月临风攀古树。
繁霜入鬓何足论，
旧国连天不知处。
尔来倏忽五十年，
却忆当时思眇然。
多识故侯悲宿草，
曾看流水没桑田。
百人会中一身在，
被褐饮瓢终不改。
陌头车马共营营，
不解如君任此生。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="W7dR3quyFH.html">下一篇</a>
				</div>
				<div class="old">
						<a href="VXX51KIv5L.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>