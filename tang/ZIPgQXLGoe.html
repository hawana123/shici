<!DOCTYPE html>
<html lang="zh-CN">
	<head>
<title>中华诗词网-山石榴，寄元九</title>
<meta charset="utf-8" />
<meta name="keywords" content="山石榴，寄元九 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>山石榴，寄元九</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
山石榴，
一名山踯躅，
一名杜鹃花。
杜鹃啼时花扑扑。
九江三月杜鹃来，
一声催得一枝开。
江城上佐闲无事，
山下斫得厅前栽。
烂熳一栏十八树，
根株有数花无数。
千房万叶一时新，
嫩紫殷红鲜麴尘。
泪痕(氵邑)损燕支脸，
剪刀裁破红绡巾。
谪仙初堕愁在世，
姹女新嫁娇泥春。
日射血珠将滴地，
风翻火焰欲烧人。
闲折两枝持在手，
细看不似人间有。
花中此物似西施，
芙蓉芍药皆嫫母。
奇芳绝艳别者谁？
通州迁客元拾遗。
拾遗初贬江陵去，
去时正值青春暮。
商山秦岭愁杀君，
山石榴花红夹路。
题诗报我何所云？
苦云色似石榴裙。
当时丛畔唯思我，
今日栏前只忆君。
忆君不见坐销落，
日西风起红纷纷。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="E9oYvjGGOu.html">下一篇</a>
				</div>
				<div class="old">
						<a href="KcDb0Cu1Kt.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>