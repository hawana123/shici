<!DOCTYPE html>
<html lang="zh-CN">
	<head>
<title>中华诗词网-闻前王使君在泽潞居</title>
<meta charset="utf-8" />
<meta name="keywords" content="闻前王使君在泽潞居 贯休 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>闻前王使君在泽潞居</h1>
			<div class="info"><span class="date">作者：贯休</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
为善无近名，
窃名者得声不如心，
诚哉是言也。
使君圣朝瑞，
乾符初刺婺。
德变人性灵，
笔变人风土。
烟霞与虫鸟，
和气将美雨。
千里与万里，
各各来相附。
信哉有良吏，
玄谶应百数。
古人古人自古人，
今日又见民歌六七袴。
不幸大寇崩腾来，
孤城势孤固难锢。
攀辕既不及，
旌旆冲风露。
大驾已西幸，
飘零何处去。
婺人空悲哀，
对生祠泣沾莓苔。
忽闻暂寄河之北，
兵强四面无尘埃。
唯祝銮舆早归来，
用此咎繇仲虺才。
使四野雾廓，
八纮镜开。
皇天无亲，
长与善邻，
宜哉宜哉。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="aKxOGz3LGy.html">下一篇</a>
				</div>
				<div class="old">
						<a href="IIU6Q1PkRg.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>