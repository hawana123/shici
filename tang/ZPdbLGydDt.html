<!DOCTYPE html>
<html lang="zh-CN">
	<head>
<title>中华诗词网-隋堤柳</title>
<meta charset="utf-8" />
<meta name="keywords" content="隋堤柳 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>隋堤柳</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
隋堤柳，
岁久年深尽衰朽。
风飘飘兮雨萧萧，
三株两株汴河口。
老枝病叶愁杀人，
曾经大业年中春。
大业年中炀天子，
种柳成行夹流水。
西自黄河东至淮，
绿阴一千三百里。
大业末年春暮月，
柳色如烟絮如雪。
南幸江都恣佚游，
应将此柳系龙舟。
紫髯郎将护锦缆，
青娥御史直迷楼。
海内财力此时竭，
舟中歌笑何日休？
上荒下困势不久，
宗社之危如缀旒。
炀天子，
自言福祚长无穷，
岂知皇子封(左商上换崔右阝)公。
龙舟未过彭城阁，
义旗已入长安宫。
萧墙祸生人事变，
晏驾不得归秦中。
土坟数尺何处葬？
吴公台下多悲风。
二百年来汴河路，
沙草和烟朝复暮。
后王何以鉴前王？
请看隋堤亡国树。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="EFtqsUuvzh.html">下一篇</a>
				</div>
				<div class="old">
						<a href="MbW7x2Lj5P.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>