<!DOCTYPE html>
<html lang="zh-CN">
	<head>
<title>中华诗词网-达哉乐天行</title>
<meta charset="utf-8" />
<meta name="keywords" content="达哉乐天行 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>达哉乐天行</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
达哉达哉白乐天，
分司东都十三年。
七旬才满冠已挂，
半禄半及车先悬。
或伴游客春行乐，
或随山僧夜坐禅。
二年忘却问家事，
门庭多草厨少烟。
庖童朝告盐米尽，
侍婢暮诉衣裳穿。
妻孥不悦甥侄闷，
而我醉卧方陶然。
起来与尔画生计，
薄产处置有后先。
先卖南坊十亩园，
次卖东都五顷田。
然后兼卖所居宅，
仿佛获缗二三千。
半与尔充衣食费，
半与吾供酒肉钱。
吾今已年七十一，
眼昏须白头风眩。
但恐此钱用不尽，
即先朝露归夜泉。
未归且住亦不恶，
饥餐乐饮安稳眠。
死生无可无不可，
达哉达哉白乐天。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Pb16VC83gj.html">下一篇</a>
				</div>
				<div class="old">
						<a href="wammLqar54.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>