<!DOCTYPE html>
<html lang="zh-CN">
	<head>
<title>中华诗词网-放歌行</title>
<meta charset="utf-8" />
<meta name="keywords" content="放歌行 权德舆 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>放歌行</h1>
			<div class="info"><span class="date">作者：权德舆</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
夕阳不驻东流急，
荣名贵在当年立。
青春虚度无所成，
白首衔悲亦何及。
拂衣西笑出东山，
君臣道合俄顷间。
一言一笑玉墀上，
变化生涯如等闲。
朱门杳杳列华戟，
座中皆是王侯客。
鸣环动珮暗珊珊，
骏马花骢白玉鞍。
十千斗酒不知贵，
半醉留宾邀尽欢。
银烛煌煌夜将久，
侍婢金罍泻春酒。
春酒盛来琥珀光，
暗闻兰麝几般香。
乍看皓腕映罗袖，
微听清歌发杏梁。
双鬟美人君不见，
一一皆胜赵飞燕。
迎杯乍举石榴裙，
匀粉时交合欢扇。
未央钟漏醉中闻，
联骑朝天曙色分。
双阙烟云遥霭霭，
五衢车马乱纷纷。
罢朝鸣珮骤归鞍，
今日还同昨日欢。
岁岁年年恣游宴，
出门满路光辉遍。
一身自乐何足言，
九族为荣真可羡。
男儿称意须及时，
闭门下帷人不知。
年光看逐转蓬尽，
徒咏东山招隐诗。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="PJahHFldRs.html">下一篇</a>
				</div>
				<div class="old">
						<a href="tFbTWEepyu.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>