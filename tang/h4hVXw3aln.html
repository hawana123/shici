<!DOCTYPE html>
<html lang="zh-CN">
	<head>
<title>中华诗词网-醉时歌</title>
<meta charset="utf-8" />
<meta name="keywords" content="醉时歌 杜甫 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>醉时歌</h1>
			<div class="info"><span class="date">作者：杜甫</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
诸公衮衮登台省，
广文先生官独冷。
甲第纷纷厌粱肉，
广文先生饭不足。
先生有道出羲皇，
先生有才过屈宋。
德尊一代常轗轲，
名垂万古知何用。
杜陵野客人更嗤，
被褐短窄鬓如丝。
日籴太仓五升米，
时赴郑老同襟期。
得钱即相觅，
沽酒不复疑。
忘形到尔汝，
痛饮真吾师。
清夜沈沈动春酌，
灯前细雨檐花落。
但觉高歌有鬼神，
焉知饿死填沟壑。
相如逸才亲涤器，
子云识字终投阁。
先生早赋归去来，
石田茅屋荒苍苔。
儒术于我何有哉，
孔丘盗跖俱尘埃。
不须闻此意惨怆，
生前相遇且衔杯。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Puln2k40ew.html">下一篇</a>
				</div>
				<div class="old">
						<a href="IAeJrcCxsr.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>