<!DOCTYPE html>
<html lang="zh-CN">
	<head>
<title>中华诗词网-杂曲歌辞十一首</title>
<meta charset="utf-8" />
<meta name="keywords" content="杂曲歌辞十一首 张籍 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>杂曲歌辞十一首</h1>
			<div class="info"><span class="date">作者：张籍</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
行人结束出门去，
马蹄几时踏门路。
忆昔君初纳彩时，
不言身属辽阳戍。
早知今日当别离，
成君家计良为谁。
男儿生身自有役，
那得误我少年时。
不如逐君征战死，
谁能独老空闺里。
征人遥遥出古城，
双轮齐动驷马鸣。
山川无处无归路，
念君长作万里行。
野田人稀秋草绿，
日暮放马车中宿。
惊鹿游兔在我傍，
独唱乡歌对僮仆。
君家大宅凤城隅，
年年道上随行车。
愿为玉銮系华轼，
终日有声在君侧。
门前旧辙久已平，
无由复得君消息。
春江无云潮水平，
蒲心出水凫雏鸣。
长干夫婿爱远行，
自染春衣缝已成。
妾身生长金陵侧，
去年随夫住江北。
春来未到父母家，
舟小风多渡不得。
欲辞舅姑先问人，
私向江头祭水神。
春日融融池上暖，
竹牙出土兰心短。
草堂晨起酒半醒，
家童报我园花满。
头上皮冠未曾整，
直入花间不寻径。
树树殷勤尽绕行，
举枝未遍春日暝。
不用积金着青天，
不用服药求神仙。
但愿园里花长好，
一生饮酒花前老。
薄命妇，
良家子，
无事从军去万里。
汉家天子平四夷，
护羌都尉裹尸归。
念君此行为死别，
对君裁缝泉下衣。
与君一日为夫妇，
千年万岁亦相守。
君爱龙城征战功，
妾愿青楼欢乐同。
人生各各有所欲，
讵得将心入君腹。
秋天如水夜未央，
天汉东西月色光。
愁人不寐畏枕席，
暗虫唧唧绕我傍。
荒城为村无更声，
起看北斗天未明。
白露满田风袅袅，
千声万声鹖鸟鸣。
黄门诏下促收捕，
京兆君系御史府。
出门无复部曲随，
亲戚相逢不容语。
辞成谪尉南海州，
受命不得须臾留。
身着青衫骑恶马，
东门之东无送者。
邮夫防吏急喧驱，
往往惊堕马蹄下。
长安里中荒大宅，
朱门已除十二戟。
高堂舞榭锁管弦，
美人遥望西南天。
少年从出猎长杨，
禁中新拜羽林郎。
独到辇前射双虎，
君王手赐黄金铛。
日日斗鸡都市里，
赢得宝刀重刻字。
百里报仇夜出城，
平明还在倡楼醉。
遥闻虏到平陵下，
不待诏书行上马。
斩得名王献桂宫，
封侯起第一日中。
不为六郡良家子，
百战始取边城功。
湘东行人长叹息，
十年离家归未得。
弊裘羸马苦难行，
僮仆饥寒少筋力。
君不见床头黄金尽，
壮士无颜色。
龙蟠泥中未有云，
不能生彼升天翼。
莲叶团团杏花拆，
长江鲤鱼鳍鬣赤。
念君少年弃亲戚，
千里万里独为客。
谁言远别心不易，
天星坠地能为石。
几时断得城南陌，
勿使居人有行役。
筑城去，
千人万人齐抱杵。
重重土坚试行锥，
军吏执鞭催作迟。
来时一年深碛里，
着尽短衣渴无水。
力尽不得抛杵声，
杵声未定人皆死。
家家养男当门户，
今日作君城下土。
以上张籍作品《杂曲歌辞》共11首        

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Gkw8u2lyH8.html">下一篇</a>
				</div>
				<div class="old">
						<a href="hsqQkceugH.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>