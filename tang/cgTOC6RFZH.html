<!DOCTYPE html>
<html lang="zh-CN">
	<head>
<title>中华诗词网-十年三月三十日别微之于沣上</title>
<meta charset="utf-8" />
<meta name="keywords" content="十年三月三十日别微之于沣上 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>十年三月三十日别微之于沣上</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
沣水店头春尽日，
送君上马谪通川。
夷陵峡口明月夜，
此处逢君是偶然。
一别五年方见面，
相携三宿未回船。
坐从日暮唯长叹，
语到天明竟未眠。
齿发蹉跎将五十，
关河迢递过三千。
生涯共寄沧江上，
乡国俱抛白日边。
往事渺茫都似梦，
旧游流落半归泉。
醉悲洒泪春杯里，
吟苦支颐晓烛前。
莫问龙钟恶官职，
且听清脆好文篇。
别来只是成诗癖，
老去何曾更酒颠。
各限王程须去住，
重开离宴贵留连。
黄牛渡北移征棹，
白狗崖东卷别筵。
神女台云闲缭绕，
使君滩水急潺湲，
风凄暝色愁杨柳，
月吊宵声哭杜鹃。
万丈赤幢潭底日，
一条白练峡中天。
君还秦地辞炎徼，
我向忠州入瘴烟。
未死会应相见在，
又知何地复何年。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="gz5IaDkGXH.html">下一篇</a>
				</div>
				<div class="old">
						<a href="Sdm2loSukP.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>