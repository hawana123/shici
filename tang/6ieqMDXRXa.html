<!DOCTYPE html>
<html lang="zh-CN">
	<head>
<title>中华诗词网-怀钟陵旧游四首</title>
<meta charset="utf-8" />
<meta name="keywords" content="怀钟陵旧游四首 杜牧 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>怀钟陵旧游四首</h1>
			<div class="info"><span class="date">作者：杜牧</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
一谒征南最少年，
虞卿双璧截肪鲜。
歌谣千里春长暖，
丝管高台月正圆。
玉帐军筹罗俊彦，
绛帷环佩立神仙。
陆公余德机云在，
如我酬恩合执鞭。
滕阁中春绮席开，
柘枝蛮鼓殷晴雷。
垂楼万幕青云合，
破浪千帆阵马来。
未掘双龙牛斗气，
高悬一榻栋梁材。
连巴控越知何有？
珠翠沉檀处处堆。
十顷平湖堤柳合，
岸秋兰芷绿纤纤。
一声明月采莲女，
四面朱楼卷画帘。
白鹭烟分光的的，
微涟风定翠湉湉。
斜晖更落西山影，
千步虹桥气象兼。
控压平江十万家，
秋来江静镜新磨。
城头晚鼓雷霆后，
桥上游人笑语多。
日落汀痕千里色，
月当楼午一声歌。
昔年行乐秾桃畔，
醉与龙沙拣蜀罗。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="anse527x3O.html">下一篇</a>
				</div>
				<div class="old">
						<a href="48JSrwccGK.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>