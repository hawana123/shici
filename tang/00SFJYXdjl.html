<!DOCTYPE html>
<html lang="zh-CN">
	<head>
<title>中华诗词网-次潭州，酬唐侍御、姚员外游道……</title>
<meta charset="utf-8" />
<meta name="keywords" content="次潭州，酬唐侍御、姚员外游道…… 沈传师 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>次潭州，酬唐侍御、姚员外游道……</h1>
			<div class="info"><span class="date">作者：沈传师</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
承明年老辄自论，
乞得湘守东南奔。
为闻楚国富山水，
青嶂逦迤僧家园。
含香珥笔皆眷旧，
谦抑自忘台省尊。
不令执简候亭馆，
直许携手游山樊。
忽惊列岫晓来逼，
朔雪洗尽烟岚昏。
碧波回屿三山转，
丹槛缭郭千艘屯。
华镳躞蹀绚砂步，
大旆彩错辉松门。
樛枝竞骛龙蛇势，
折干不灭风霆痕。
相重古殿倚岩腹，
别引新径萦云根。
目伤平楚虞帝魂，
情多思远聊开樽。
危弦细管逐歌飘，
画鼓绣靴随节翻。
锵金七言凌老杜，
入木八法蟠高轩。
嗟余潦倒久不利，
忍复感激论元元。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="RVkKydpl1O.html">下一篇</a>
				</div>
				<div class="old">
						<a href="9eCwqIsGrM.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>