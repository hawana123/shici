<!DOCTYPE html>
<html lang="zh-CN">
	<head>
<title>中华诗词网-相和歌辞·秋胡行</title>
<meta charset="utf-8" />
<meta name="keywords" content="相和歌辞·秋胡行 高适 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>相和歌辞·秋胡行</h1>
			<div class="info"><span class="date">作者：高适</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
妾本邯郸未嫁时，
容华倚翠人未知。
一朝结发从君子，
将妾迢迢东鲁陲。
时逢大道无艰阻，
君方游宦从陈汝。
蕙楼独卧频度春，
彩阁辞君几徂暑。
三月垂杨蚕未眠，
携笼结侣南陌边。
道逢行子不相识，
赠妾黄金买少年。
妾家夫婿经离久，
寸心誓与长相守。
愿言行路莫多情，
道妾贞心在人口。
日暮蚕饥相命归，
携笼端饰来庭闱。
劳心苦力终无恨，
所冀君恩即可依。
闻说行人已归止，
乃是向来赠金子。
相看颜色不复言，
相顾怀惭有何已。
从来自隐无疑背，
直为君情也相会。
如何咫尺仍有情，
况复迢迢千里外。
誓将顾恩不顾身，
念君此日赴河津。
莫道向来不得意，
故欲留规诫后人。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="og07vlGu1f.html">下一篇</a>
				</div>
				<div class="old">
						<a href="u9o7hPR6KU.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>