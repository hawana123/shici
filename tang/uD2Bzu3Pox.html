<!DOCTYPE html>
<html lang="zh-CN">
	<head>
<title>中华诗词网-鲁郡尧祠送窦明府薄华还西京</title>
<meta charset="utf-8" />
<meta name="keywords" content="鲁郡尧祠送窦明府薄华还西京 李白 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>鲁郡尧祠送窦明府薄华还西京</h1>
			<div class="info"><span class="date">作者：李白</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
朝策犁眉騧，
举鞭力不堪。
强扶愁疾向何处，
角巾微服尧祠南。
长杨扫地不见日，
石门喷作金沙潭。
笑夸故人指绝境，
山光水色青于蓝。
庙中往往来击鼓，
尧本无心尔何苦。
门前长跪双石人，
有女如花日歌舞。
银鞍绣毂往复回，
簸林蹶石鸣风雷。
远烟空翠时明灭，
白鸥历乱长飞雪。
红泥亭子赤阑干，
碧流环转青锦湍。
深沉百丈洞海底，
那知不有蛟龙蟠。
君不见绿珠潭水流东海，
绿珠红粉沉光彩。
绿珠楼下花满园，
今日曾无一枝在。
昨夜秋声阊阖来，
洞庭木落骚人哀。
遂将三五少年辈，
登高远望形神开。
生前一笑轻九鼎，
魏武何悲铜雀台。
我歌白云倚窗牖，
尔闻其声但挥手。
长风吹月度海来，
遥劝仙人一杯酒。
酒中乐酣宵向分，
举觞酹尧尧可闻。
何不令皋繇拥篲横八极，
直上青天挥浮云。
高阳小饮真琐琐，
山公酩酊何如我。
竹林七子去道赊，
兰亭雄笔安足夸。
尧祠笑杀五湖水，
至今憔悴空荷花。
尔向西秦我东越，
暂向瀛洲访金阙。
蓝田太白若可期，
为余扫洒石上月。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="jQT4r6Pcj2.html">下一篇</a>
				</div>
				<div class="old">
						<a href="0yh4RnShEg.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>