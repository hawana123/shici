<!DOCTYPE html>
<html lang="zh-CN">
	<head>
<title>中华诗词网-江夏赠韦南陵冰</title>
<meta charset="utf-8" />
<meta name="keywords" content="江夏赠韦南陵冰 李白 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>江夏赠韦南陵冰</h1>
			<div class="info"><span class="date">作者：李白</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
胡骄马惊沙尘起，
胡雏饮马天津水。
君为张掖近酒泉，
我窜三色九千里。
天地再新法令宽，
夜郎迁客带霜寒。
西忆故人不可见，
东风吹梦到长安。
宁期此地忽相遇，
惊喜茫如堕烟雾。
玉箫金管喧四筵，
苦心不得申长句。
昨日绣衣倾绿尊，
病如桃李竟何言。
昔骑天子大宛马，
今乘款段诸侯门。
赖遇南平豁方寸，
复兼夫子持清论。
有似山开万里云，
四望青天解人闷。
人闷还心闷，
苦辛长苦辛。
愁来饮酒二千石，
寒灰重暖生阳春。
山公醉后能骑马，
别是风流贤主人。
头陀云月多僧气，
山水何曾称人意。
不然鸣笳按鼓戏沧流，
呼取江南女儿歌棹讴。
我且为君槌碎黄鹤楼，
君亦为吾倒却鹦鹉洲。
赤壁争雄如梦里，
且须歌舞宽离忧。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="2SXp3jhwhD.html">下一篇</a>
				</div>
				<div class="old">
						<a href="jQT4r6Pcj2.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>