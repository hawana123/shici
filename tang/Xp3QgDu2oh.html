<!DOCTYPE html>
<html lang="zh-CN">
	<head>
<title>中华诗词网-送刘四赴夏县</title>
<meta charset="utf-8" />
<meta name="keywords" content="送刘四赴夏县 李颀 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>送刘四赴夏县</h1>
			<div class="info"><span class="date">作者：李颀</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
九霄特立红鸾姿，
万仞孤生玉树枝。
刘侯致身能若此，
天骨自然多叹美。
声名播扬二十年，
足下长途几千里。
举世皆亲丞相阁，
我心独爱伊川水。
脱略势利犹埃尘，
啸傲时人而已矣。
新诗数岁即文雄，
上书昔召蓬莱宫。
明主拜官麒麟阁，
光车骏马看玉童。
高人往来庐山远，
隐士往来张长公。
扶南甘蔗甜如蜜，
杂以荔枝龙州橘。
赤县繁词满剧曹，
白云孤峰晖永日。
朝持手板望飞鸟，
暮诵楞伽对空室。
一朝出宰汾河间，
明府下车人吏闲。
端坐讼庭更无事，
开门咫尺巫咸山。
男耕女织蒙惠化，
麦熟雉鸣长秋稼。
明年九府议功时，
五辟三征当在兹。
闻道桐乡有遗老，
邑中还欲置生祠。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="Wh6dfLerTw.html">下一篇</a>
				</div>
				<div class="old">
						<a href="3rry3TrkPt.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>