<!DOCTYPE html>
<html lang="zh-CN">
	<head>
<title>中华诗词网-薛阳陶觱篥歌</title>
<meta charset="utf-8" />
<meta name="keywords" content="薛阳陶觱篥歌 罗隐 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>薛阳陶觱篥歌</h1>
			<div class="info"><span class="date">作者：罗隐</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
平泉上相东征日，
曾为阳陶歌觱篥。
乌江太守会稽侯，
相次三篇皆俊逸。
桥山殡葬衣冠后，
金印苍黄南去疾。
龙楼冷落夏口寒，
从此风流为废物。
人间至艺难得主，
怀抱差池恨星律。
邗沟仆射戎政闲，
试渡瓜洲吐伊郁。
西风九月草树秋，
万喧沈寂登高楼。
左篁揭指徵羽吼，
炀帝起坐淮王愁。
高飘咽灭出滞气，
下感知己时横流。
穿空激远不可遏，
仿佛似向伊水头。
伊水林泉今已矣，
因取遗编认前事。
武宗皇帝御宇时，
四海恬然知所自。
扫除桀黠似提帚，
制压群豪若穿鼻。
九鼎调和各有门，
谢安空俭真儿戏。
功高近代竟谁知，
艺小似君犹不弃。
勿惜喑呜更一吹，
与君共下难逢泪。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="PXj9sNWhTE.html">下一篇</a>
				</div>
				<div class="old">
						<a href="1QFFmmzO8i.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>