<!DOCTYPE html>
<html lang="zh-CN">
	<head>
<title>中华诗词网-骊山行</title>
<meta charset="utf-8" />
<meta name="keywords" content="骊山行 韦应物 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>骊山行</h1>
			<div class="info"><span class="date">作者：韦应物</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
君不见开元至化垂衣裳，
厌坐明堂朝万方。
访道灵山降圣祖，
沐浴华池集百祥。
千乘万骑被原野，
云霞草木相辉光。
禁仗围山晓霜切，
离宫积翠夜漏长。
玉阶寂历朝无事，
碧树萎蕤寒更芳。
三清小鸟传仙语，
九华真人奉琼浆。
下元昧爽漏恒秩，
登山朝礼玄元室。
翠华稍隐天半云，
丹阁光明海中日。
羽旗旄节憩瑶台，
清丝妙管从空来。
万井九衢皆仰望，
彩云白鹤方徘徊。
凭高览古嗟寰宇，
造化茫茫思悠哉。
秦川八水长缭绕，
汉氏五陵空崔嵬。
乃言圣祖奉丹经，
以年为日亿万龄。
苍生咸寿阴阳泰，
高谢前王出尘外。
英豪共理天下晏，
戎夷詟伏兵无战。
时丰赋敛未告劳，
海阔珍奇亦来献。
干戈一起文武乖，
欢娱已极人事变。
圣皇弓剑坠幽泉，
古木苍山闭宫殿。
缵承鸿业圣明君，
威震六合驱妖氛。
太平游幸今可待，
汤泉岚岭还氛氲。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="eUNrZqkKe0.html">下一篇</a>
				</div>
				<div class="old">
						<a href="Qibbx4bTlR.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>