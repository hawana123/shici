<!DOCTYPE html>
<html lang="zh-CN">
	<head>
<title>中华诗词网-宋十一首</title>
<meta charset="utf-8" />
<meta name="keywords" content="宋十一首 孙元晏 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>宋十一首</h1>
			<div class="info"><span class="date">作者：孙元晏</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
大岘才过喜可知，
指空言已副心期。
公孙计策嗟无用，
天与南朝作霸基。
纳谏廷臣免犯颜，
自然恩可霸江山。
姚兴侍女方承宠，
放出宫闱若等闲。
戚属群臣尽见猜，
预忧身后又堪哀。
到头委付何曾是，
虚把罗襦与彦回。
人主词应不偶然，
几人曾说笑掀天。
不知南苑今何在，
借与张公三百年。
位重何如不厌贫，
伯龙孤子只修身。
固知生计还须有，
穷鬼临时也笑人。
拂衣耕钓已多时，
江上山前乐可知。
著却貂裘将采药，
任他人唤作渔师。
古迹荒基好叹嗟，
满川吟景只烟霞。
乌衣巷在何人住，
回首令人忆谢家。
仗气凌人岂可亲，
只将范泰是知闻。
缘何唤作云霞友，
却恐云霞未似君。
谢家诸子尽兰香，
各震芳名满帝乡。
惟有千金更堪重，
只将高卧向齐王。
运命将来各有期，
好官才阙即思之。
就中堪爱羊玄保，
偏受君王分外知。
负才尚气满朝知，
高卧闲吟见客稀。
独步何人识袁尹，
白杨郊外醉方归。
以上孙元晏作品《宋》共11首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="gCU3zMw1H8.html">下一篇</a>
				</div>
				<div class="old">
						<a href="Ktdpqz2Vds.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>