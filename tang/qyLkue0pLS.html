<!DOCTYPE html>
<html lang="zh-CN">
	<head>
<title>中华诗词网-奉和礼部尚书酬杨著作竹亭歌</title>
<meta charset="utf-8" />
<meta name="keywords" content="奉和礼部尚书酬杨著作竹亭歌 权德舆 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>奉和礼部尚书酬杨著作竹亭歌</h1>
			<div class="info"><span class="date">作者：权德舆</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
直城朱户相逦连，
九逵丹毂声阗阗。
春官自有花源赏，
终日南山当目前。
晨摇玉佩趋温室，
莫入竹溪疑洞天。
烟销雨过看不足，
晴翠鲜飙逗深谷。
独谣一曲泛流霞，
闲对千竿连净绿。
萦回疏凿随胜地，
石磴岩扉光景异。
虚斋寂寂清籁吟，
幽涧纷纷杂英坠。
家承麟趾贵，
剑有龙泉赐，
上奉明时事无事。
人间方外兴偏多，
能以簪缨狎薜萝。
常通内学青莲偈，
更奏新声白雪歌。
风入松，
云归栋，
鸿飞灭处犹目送。
蝶舞闲时梦忽成，
兰台有客叙交情，
返照中林曳履声。
直为君恩催造膝，
东方辨色谒承明。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="EeuYiVBGEI.html">下一篇</a>
				</div>
				<div class="old">
						<a href="majjf0nLPO.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>