<!DOCTYPE html>
<html lang="zh-CN">
	<head>
<title>中华诗词网-桂州三月三日</title>
<meta charset="utf-8" />
<meta name="keywords" content="桂州三月三日 宋之问 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>桂州三月三日</h1>
			<div class="info"><span class="date">作者：宋之问</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
代业京华里，
远投魑魅乡。
登高望不极，
云海四茫茫。
伊昔承休盼，
曾为人所羡。
两朝赐颜色，
二纪陪欢宴。
昆明御宿侍龙媒，
伊阙天泉复几回。
西夏黄河水心剑，
东周清洛羽觞杯。
苑中落花扫还合，
河畔垂杨拨不开。
千春万寿多行乐，
柏梁和歌攀睿作。
赐金分帛奉恩辉，
风举云摇入紫微。
晨趋北阙鸣珂至，
夜出南宫把烛归。
载笔儒林多岁月，
襆被文昌佐吴越。
越中山海高且深，
兴来无处不登临。
永和九年刺海郡，
暮春三月醉山阴。
愚谓嬉游长似昔，
不言流寓欻成今。
始安繁华旧风俗，
帐饮倾城沸江曲。
主人丝管清且悲，
客子肝肠断还续。
荔浦蘅皋万里馀，
洛阳音信绝能疏。
故园今日应愁思，
曲水何能更祓除。
逐伴谁怜合浦叶，
思归岂食桂江鱼。
不求汉使金囊赠，
愿得佳人锦字书。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="uudFhxps0a.html">下一篇</a>
				</div>
				<div class="old">
						<a href="Z57Xbyzsbz.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>