<!DOCTYPE html>
<html lang="zh-CN">
	<head>
<title>中华诗词网-无题十首</title>
<meta charset="utf-8" />
<meta name="keywords" content="无题十首 唐彦谦 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>无题十首</h1>
			<div class="info"><span class="date">作者：唐彦谦</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
细草铺茵绿满堤，
燕飞晴日正迟迟。
寻芳陌上花如锦，
折得东风第一枝。
锦筝银甲响鹍弦，
勾引春声上绮筵。
醉倚阑干花下月，
犀梳斜亸鬓云边。
楚云湘雨会阳台，
锦帐芙蓉向夜开。
吹罢玉箫春似海，
一双彩凤忽飞来。
春江新水促归航，
惜别花前酒漫觞。
倒尽银瓶浑不醉，
却怜和泪入愁肠。
谁知别易会应难，
目断青鸾信渺漫。
情似蓝桥桥下水，
年来流恨几时干。
漏滴铜龙夜已深，
柳梢斜月弄疏阴。
满园芳草年年恨，
剔尽灯花夜夜心。
夜合庭前花正开，
轻罗小扇为谁裁。
多情惊起双蝴蝶，
飞入巫山梦里来。
忆别悠悠岁月长，
酒兵无计敌愁肠。
柔丝漫折长亭柳，
绾得同心欲寄将。
杨柳青青映画楼，
翠眉终日锁离愁。
杜鹃啼落枝头月，
多为伤春恨不休。
云色鲛绡拭泪颜，
一帘春雨杏花寒。
几时重会鸳鸯侣，
月下吹笙和彩鸾。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="SbqomEnDli.html">下一篇</a>
				</div>
				<div class="old">
						<a href="kanALhnKCs.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>