<!DOCTYPE html>
<html lang="zh-CN">
	<head>
<title>中华诗词网-七德舞－美拨乱，陈王业也</title>
<meta charset="utf-8" />
<meta name="keywords" content="七德舞－美拨乱，陈王业也 白居易 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>七德舞－美拨乱，陈王业也</h1>
			<div class="info"><span class="date">作者：白居易</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
七德舞，
七德歌，
传自武德至元和。
元和小臣白居易，
观舞听歌知乐意，
乐终稽首陈其事。
太宗十八举义兵，
白旄黄钺定两京。
擒充戮窦四海清，
二十有四功业成。
二十有九即帝位，
三十有五致太平。
功成理定何神速，
速在推心置人腹。
亡卒遗骸散帛收，
饥人卖子分金赎。
魏徵梦见子夜泣，
张谨哀闻辰日哭。
怨女三千放出宫，
死囚四百来归狱。
剪须烧药赐功臣，
李勣呜咽思杀身。
含血吮创抚战士，
思摩奋呼乞效死。
则知不独善战善乘时，
以心感人人心归。
尔来一百九十载，
天下至今歌舞之。
歌七德，
舞七德，
圣人有作垂无极。
岂徒耀神武，
岂徒夸圣文。
太宗意在陈王业，
王业艰难示子孙。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="K99vBA3Akp.html">下一篇</a>
				</div>
				<div class="old">
						<a href="SNRWP125LI.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>