<!DOCTYPE html>
<html lang="zh-CN">
	<head>
<title>中华诗词网-南梁行</title>
<meta charset="utf-8" />
<meta name="keywords" content="南梁行 李德裕 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>南梁行</h1>
			<div class="info"><span class="date">作者：李德裕</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
江南郁郁春草长，
悠悠汉水浮清光。
杂英飞尽空和景，
绿杨阴重官舍静。
此时醉客纵横书，
公言可荐承明庐。
青天诏下宠光至，
颁籍金闺征石渠。
重归山路烟岚隔，
巫山未深晚花折。
涧底红光夺目燃，
摇风有毒愁行客。
杜鹃啼咽花亦殷，
声悲绝艳连空山。
斜阳瞥映浅深树，
云雨翻迷崖谷间。
山鸡锦质矜毛羽，
透竹穿萝命俦侣。
乔木幽谷上下同，
雄雌不异飞栖处。
望秦峰迥过商颜，
浪叠云堆万簇山。
行尽杳冥青嶂外，
九重钟漏紫云间。
元和列侍明光殿，
谏草初焚市朝变。
北阙趋臣半隙尘，
南梁笑客皆飞霰。
追思感叹却昏迷，
霜鬓愁吟到晓鸡。
故园岁深开断简，
秋堂月晓掩遗袿。
呜呜晓角霞辉粲，
抚剑当楹一长叹。
刍狗无由学圣贤，
空持感激终昏旦。


		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="iw17AJb6Xm.html">下一篇</a>
				</div>
				<div class="old">
						<a href="fUYedgJSET.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>