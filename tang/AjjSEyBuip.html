<!DOCTYPE html>
<html lang="zh-CN">
	<head>
<title>中华诗词网-唐大飨拜洛乐章十四首</title>
<meta charset="utf-8" />
<meta name="keywords" content="唐大飨拜洛乐章十四首 武则天 唐朝" />
<meta name="viewport" content="width=device-width, initial-scale=1, maximum-scale=5"/>
<link rel="stylesheet" href="../statics/css/style.css">
</head>

	<body>

<div class="content">
	<div class="banner">
		<div class="container">
			<h1>唐大飨拜洛乐章十四首</h1>
			<div class="info"><span class="date">作者：武则天</span>&nbsp;&nbsp;|&nbsp;&nbsp;朝代：唐朝
			</div>
		</div>
	</div>
	<div class="container">
		<article class="post">
			
菲躬承睿顾，
薄德忝坤仪。
乾乾遵后命，
翼翼奉先规。
抚俗勤虽切，
还淳化尚亏。
未能弘至道，
何以契明祇。
夕惕同龙契，
晨兢当凤扆。
崇儒习旧规，
偃伯循先旨。
绝壤飞冠盖，
遐区丽山水。
幸承三圣馀，
忻属千年始。
调云阕兮神座兴，
骖云驾兮俨将升。
腾绛霄兮垂景祜，
翘丹恳兮荷休征。
言旋云洞兮蹑烟涂，
永宁中宇兮安下都。
包涵动植兮顺荣枯，
长贻宝贶兮赞璇图。
兰俎既升，
蘋羞可荐。
金石载设，
咸英已变。
林泽斯总，
山川是遍。
敢用敷诚，
实惟忘倦。
祗荷坤德，
钦若乾灵。
惭惕罔置，
兴居匪宁。
恭崇礼则，
肃奉仪形。
惟凭展敬，
敢荐非馨。
沉潜演贶分三极，
广大凝祯总万方。
既荐羽旌文化启，
还呈干戚武威扬。
皇皇灵眷，
穆穆神心。
暂动凝质，
还归积阴。
功玄枢纽，
理寂高深。
衔恩佩德，
耸志翘襟。
坎泽祠容备举，
坤坛祭典爰申。
灵眷遥行秘躅，
嘉贶荐委殊珍。
肃礼恭禋载展，
翘襟邈志逾殷。
方期交际悬应，
（下一句逸）顾德有惭虚菲，
明祇屡降祯符。
汜水初呈秘象，
温洛荐表昌图。
玄泽流恩载洽，
丹襟荷渥增愉。
百礼崇容，
千官肃事。
灵降舞兆，
神凝有粹。
奠享咸周，
威仪毕备。
奏夏登列，
歌雍撤肆。
九玄眷命，
三圣基隆。
奉成先旨，
明台毕功。
宗祀展敬，
冀表深衷。
永昌帝业，
式播淳风。
舒云致养，
合大资生。
德以恒固，
功由永贞。
升歌荐序，
垂币翘诚。
虹开玉照，
凤引金声。
神功不测兮运阴阳，
包藏万宇兮孕八荒。
天符既出兮帝业昌，
愿临明祀兮降祯祥。
以上武则天作品《唐大飨拜洛乐章》共14首      

		</article>
	</div>
	<div class="other">
		<div class="container">
			<nav class="post-nav">
				<div class="new">
						<a href="3sqy1q7xtx.html">下一篇</a>
				</div>
				<div class="old">
						<a href="aJiftsdOOu.html">上一篇</a>
				</div>
			</nav>
		</div>
	</div>
	<div class="container comment">

	</div>
</div>
<div class="footer">
    <div class="container">
        <div class="footer-content">
            <div class="footer-left"></div>
            <div class="footer-right">
                <div class="footer-links">
                        <a href="../index.html">首页</a>
                </div>
                <div calss="footer-copyright">&copy; 中华诗词网
                    Build with Jinja
                </div>
            </div>
        </div>
    </div>
</div><script type="text/javascript" src="//js.users.51.la/21925137.js"></script>
	</body>

</html>